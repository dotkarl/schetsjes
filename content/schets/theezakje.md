---
date: '2025-09-17T14:57:16+02:00'
draft: false
title: 'Theezakje'
tags: ['arend-jan']
---

Wat was dat nu! Hij had het dampende glas op tafel gezet, maar was glad vergeten het theezakje erin te doen. En nadat hij zijn fout eindelijk had gecorrigeerd, had hij, zonder erbij na te denken, het theezakje in het schaaltje met de mandarijnenschillen gelegd! 

Het was duidelijk: er was iets goed mis. Maar wat?

Hij speurde in gedachten af naar wat hij die ochtend zoal had gedaan, iets wat hem op spoor van deze abberatie kon brengen. Maar hij vond niets vreemds. Hij had magere kwark en een krentenbol gegeten en had zich geschoren en zijn tanden gepoetst, hij had niet geflost want dat deed hij alleen in de avond.

Maar nu kon hij het zakje natuurlijk niet nog eens gebruiken, er zat al allerlei mandarijnenprul aan! Mandarijnenthee, getver! Maar toch was het gek, want hij mocht graag een partje smikkelen tussen de documenten door.

En toen, en toen? Hij was begonnen met de casus Janssen, die had hij al te lang voor zich uitgeschoven. Maar eenmaal bezig, viel het als altijd mee, Frederik had degelijk werk geleverd. Hij moest de gedachte van zich afzetten dat hij niet op hem kon bouwen, alleen omdat hij Van Der Stassen verprutst had, vier jaar geleden. (Of was het al vijf -- zeven? Hij kon het zich niet herinneren.) Daarna Laak en Berendsen, dat was routinewerk, dat kon het niet zijn geweest. 

Maar wanneer had hij die mandarijn dan gehad?

En nu hij opnieuw de tafel bekeek, viel het hem op dat de papperassen schots en scheef uit de ordner staken. Wel heb je! Het was alsof een tasmaanse duivel zijn vertrek binnen was gestormd! Stond het raam soms open? Waar was Flipje? Nee, niets van dat alles.

Er was iets anders aan de hand. Er was iets gruwelijk mis! Maar wat?

Was het omdat hij vanuit huis werkte, op een woensdag? Zou het kantoor niet de rust kunnen brengen die hij nu zo verlangde? Hij kneep zijn ogen tot spleetjes en ademde diep in door zijn neusgaten en zag als in een mist de blonde krullen voor zich. -- Nee, nee het kantoor was uitgesloten, basta!

Het geluid van de telefoon was als een kanon.