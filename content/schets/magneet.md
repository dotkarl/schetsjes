---
date: '2025-08-12T07:52:17+02:00'
draft: false
title: 'Magneet'
tags: ['arthur']
---

Het meisje trok als een bezetene. Er zaten knopen in het groene touw die haar handen schuurden. Op de heenweg had hij haar gezien, ze hing over de reling en haar broertje had ernaast gestaan en gevraagd: 'Weet je wel wat je doet?' En zij had geantwoord: 'Weedjewelwajedoe?' Maar hoe hard ze ook trok, er gebeurde niets.

'Hij zit vast,' zei ze. 'Kunt u me helpen?'

'Zal ik even voor je kijken, meisje.'

Hij zette zijn boodschappentas op het fietspad en keek over de rand. Hij nam het touw en trok -- geen succes. Hij zette zichzelf op zijn knieÃ«n en probeerde de magneet te grijpen. Maar zo kon hij geen kracht zetten.

Hij stak zijn voet door de peilers, het blokje kwam in beweging. Maar onmiddellijk zoog het ding zich weer vast. Hij peinsde: 'Ik moet mijn voet erop zetten, en dan het touw naar rechts trekken.' Bij de tweede poging kwam het los. Daarna hechtte het zich aan de spijlers.

Het meisje riep: 'Hoe dan!' En toen hij de magneet van de spijlers af probeerde te trekken, sprak haar vader door haar mond: 'Kijk uit, want als je handen er tussen komen dan ben je nog niet jarig.'

'Kijk,' zei ze, 'ik heb al een sleutel gevonden.'

'Wat goed! Waar denk je dat hij op past?'

Ze zei: 'Ja. Misschien vind ik wel een kluis!'

Hij hoopte het en stak zijn vuisten in de lucht. Haar broertje kwam aangerend. 'Heb je 'm al los?' vroeg hij. Ze zei: 'Die meneer heeft me geholpen.' Thuis waste hij het vuil van zijn handen, maar hij deed het onzorgvuldig en toen het eten klaar was, zag hij grijze kringen op zijn handpalm.
