---
date: '2025-09-23T11:11:01+02:00'
draft: false
title: 'Een scheppingsverhaal'
tags: ['dit is geen boom']
---

Eerst schiep God de Demiurg. Hij zei: 'Let nu op,' en Hij wilde het bestaan.

'Hm,' knikte de Demiurg, 'hm-hm.'

'Nu jij,' zei God.

Maar de Demiurg nam de materie en begon er een een planeet van te kleien. Hij kleide bergen met bomen en liet regen in rivieren naar meren en zeeën stromen.

'Nee, nee niet zo,' zei God. Hij nam de planeet en gooide hem in de prullenmand. 'Let goed op.' Hij sloot Zijn ogen en wilde het bestaan.

'Ah!' zei de Demiurg, 'hm!'

God knikte en gaf hem ruim baan. Maar de Demiurg nam de materie en kleide er een ster van, een stralende ster in het midden van de ruimte. En het leek hem wel wat om een asteroïdengordel te kleien, nu, die een wirwar van schaduwen zou werpen op de rand van het universum.

'Nee!' riep God. 'Nee, nee, nee! Dat is helemaal fout!'

Hij nam de ster en verpletterde hem tussen Zijn duim en wijsvinger. Van de as maakte hij een pen en notitieboek en gaf het aan de Demiurg.

'Let goed op,' zei hij, 'schrijf op wat ik doe, en dan ben jij.'

Hij wilde, stap voor stap, het bestaan.

De Demiurg keek toe en schreef vurig mee in zijn schriftje.

'En?' vroeg God.

De Demiurg gaf hem het boek. God zuchtte diep. Hij had twee poppetjes getekend in een compromitterende positie, en een derde die binnenliep en riep: '*Jaap!*'