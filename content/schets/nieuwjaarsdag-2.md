---
date: '2026-01-02T07:26:28+01:00'
draft: false
title: 'Nieuwjaarsdag'
tags: ['gijs']
---

Onder de lantaarnpalen licht natte sneeuw op. Je merkt, op een gegeven moment, dat je besef van tijd door de war is geschopt. Je loert naar je telefoon, hoe lang al? Een kwartier? Een uur? Twee? De afwasmachine gorgelt al een tijd niet meer, was er een piep? Bij de achterdeur staan drie lege flessen wijn.

En de aanvallen, vreselijk, elk halfuur of anderhalf word je overvallen door een knetterende lozing van zachte stront, lichtbruin met stukjes. Bij alle aanzet van aandrang ren je naar de wc, je inschattingsvermogen is naar de mallemoer. Meestal is het maar lucht, het ruikt zuur en goor, de eau de toilette verbloemt het maar nauwelijks. Dan flitst de lamp en zit je daar ineens in het donker.

Voor wie ziek wordt van het medicijn, zei pa ooit, is er maar één oplossing: meer medicijn. Je merkt plots dat je voeten koud zijn, je bent vergeten je sokken aan te trekken. Of liet je het bewust achterwege, je zou straks toch je bed weer in kruipen? Maar waarom ziet je hier dan nog? Als je je ogen sluit, valt het allemaal wel mee.

Buiten loopt een man in een rode jas, handen in zijn zakken en zijn kin weggestopt in zijn sjaal. Je staat in de keuken met een waterkoker in je hand. De zon komt op, je bleke weerspiegeling in het raam verdwijnt langzaamaan in het niets. Hoe lang is het al ochtend?