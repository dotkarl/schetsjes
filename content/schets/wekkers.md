---
date: '2026-01-18T09:19:42+01:00'
draft: false
title: 'Wekkers'
tags: ['anke', 'kees']
---

Zij moest wel heel bang zijn zich te verslapen, want ze had wel twintig wekkers gezet. Ze had wekkers op haar telefoon en op haar tablet, die ze naast haar bed neer had gelegd boven op de stapel bloesjes en jurkjes en tuniekjes en leggings en sokjes, en ze had ook een echte wekker, een wekker-wekker, een wekker die niets deed behalve wekken. En nu zei ze ook nog doodleuk, kun je die van jou op half zes zetten? Voor de zekerheid, zei ze doodleuk! Hij gromde maar hij gaf toe.

Hij droomde dat hij op een andere planeet was, er liepen allerlei mensen rond in rode gewaden. Ze begeleidden tientallen praalwagens, en op al die wagens werd dezelfde scène uit hetzelfde verhaal afgebeeld. Een groep schaars geklede dames, ze droegen weinig meer dan beige lendendoeken en hadden kransen om hun hoofd, hief de handen ter hemel en smeekte in dichterlijk zangen om hulp. De rode bewakers sloegen met hun stok op de grond en draaiden om hun as en riepen --- toengaloengadoe ta-ta-ta doebadoebadoe... toengaloengadoe ta-ta-ta doebadoeba...

En dan veegde ze met haar vinger over het oplichtende scherm en draaide zich om, doodleuk draaide ze zich om! En vijf minuten later was het weer: toengaloengadoe ta-ta-ta doebadoebadoe... En daarna haar telefoon: ta-dadada-da... ta-dadada-da... En daarna de wekker-wekker: tuut-tuut-tuut... tuut-tuut-tuut... En elke keer veegde ze de wekker weg, drukte op snooze, draaide op haar andere zij en viel meteen weer in slaap. Toen begon zijn telefoon *Gymnopédie No. 1* te spelen, hij hield van Satie, en ze schoot uit de dekens en in haar legging en jurkje en met haar linkersok om haar tenen, vroeg ze: 'Kom je zo naar beneden?'

Hij gromde. Van ellende ging hij naar de wc in de badkamer en bracht de wasmand met de handdoeken naar zolder en smeet ze in de wasmachine. Eenmaal beneden had ze een kop thee voor hem gezet, nieuwe thee uit Duitsland, ze zei: 'Ruik eens, het is net alsof je Apfelstrudel drinkt,' en liet haar tanden zien.