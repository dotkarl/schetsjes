---
date: '2026-01-26T07:42:45+01:00'
draft: false
title: 'Retour'
tags: ['tom']
---

Hij bracht een zakje met gordijnhaakjes retour. Achter de kassa stond een vrouw van achter in de veertig met d'r haar in een staart. Het haar had de kleur van stro en ook de structuur. Ze rekende een zwarte man af, hij liep weg. Zij draaide zich om, keek hem aan, maar toen kwam de man terug. Het alarm bij de deur begon te krijsen. 

Hij legde zijn handen op de loopband en vroeg: 'Hebben jullie ook zo'n soort van fietsrek? Maar dan rechtopstaand.' 

'Een fietsrek,' mompelde ze, 'fietsrek.' 

Ze liep naar haar scherm en tikte en keek op. Ze bracht haar wijsvinger naar haar headset, haar vinger was verkleurd, ze droeg groene nagellak. Ze vroeg haar collega naar het fietsrek, maar dan rechtopstaand. Twijfelachtig besloot ze met: 'Gangpad tien?'

Hij zei: 'Maar het moet rechtopstaand.'

'Nee,' ze perste haar lippen op elkaar, 'dan hebben we hem niet.'

Hij glimlachte teleurgesteld en knikte en vertrok. Ze draaide zich weer om naar hem.

'Deze kunnen terug,' hij schoof het zakje met het bonnetje van vorige week over de toonbank.

Ze nam het op en liep naar een ander scherm. Ze scande de bon, ze had er drie pogingen voor nodig, dat ding werkte nooit mee, en selecteerde de gordijnhaakjes. Ze had een tatoeage op haar pols, zag hij, heel klein: een vlinder.

'Wil je er iets voor terug in de winkel?'

'Nee, vandaag niet.'

'Bankpas tegen de PIN-automaat. Dan wordt het op je rekening gezet.'

'O,' hij lachte verrast, 'ik wist niet dat het ook die kant op werkte.'

Ze snoof en zei alleen: 'Ja.'