---
date: '2026-02-03T07:17:52+01:00'
draft: false
title: 'De kus'
tags: ['alessa', 'remco']
---

Er lag sneeuw, zo was het toch? Want ze gooide een sneeuwbal en lachte, *hu-hu!*, en rende weg. Hij ging erachteraan, het was glad, gevaarlijk, hij deed zijn best om niet uit te glijen. Ze hadden gedronken in Caf√© Central, zij warme choco en hij bier. Hij had een regel voor zichzelf, twee weken eerder bedacht: hij mocht nu alcohol, dus als hij in de kroeg was, dan dronk hij bier. Het had de schijn van rationaliteit, zo stelde hij het zichzelf voor, maar eigenlijk was het om zijn zenuwen te kalmeren. Nu hij over de ijzige straten glibberde, twijfelde hij aan zijn beslissing. Ze liet zich inhalen, natuurlijk: ze wilde gepakt worden, ze stond nu bij een bankje. Hij greep haar vast bij haar middel en griste een hand poedersneeuw van het bankje en duwde het in haar gezicht, hij propte en stopte het in haar mond. Ze gilde en giechelde en sloot haar ogen en bracht haar hoofd naar voren. 

Hij begreep dat dit zijn kans was en deed hetzelfde.

Maar hij wist niet hoe! Hij kuste haar op de lippen en zij kuste terug. Haar gezicht was nat en koud van de sneeuw. Nu moest hij iets doen. Met zijn tong, wist hij, dat zeiden ze. Maar wat dan? Het ding glipte bij haar naar binnen, was dat hoe het moest? Ze leek verrukt maar ook verrast en liet het toe. Wat nu? Met wilde bewegingen ging zijn tong in de rondte, in haar mond en erbuiten. Hij likte haar lippen en kin en zelfs haar neus. Hij dacht aan films en dacht gespannen: zo gaat het nooit.

Niet lang daarna moest ze terug naar huis, hij fietste de brug over. De onderste helft van zijn gezicht was nog helemaal nat. Wat je ook doet, zei hij, veeg het niet af. Nu rook het nog naar haar. Het gloeide in de koude wind. Een stomme grijns op zijn gezicht, maar hij wist niet, had hij het goed gedaan? Zou ze, als ze thuis was, om hem lachen? Als ze elkaar morgen zouden zien, in de klas, zouden haar vriendinnen als wespen om haar heen zwermen, ze zouden opkijken als hij binnenkwam en gauw wegschieten naar hun eigen plek. 

Het was vreemd, ze waren nu samen, toch? En tegelijkertijd voelde hij zich zo, zo alleen.