---
date: '2025-10-19T10:37:05+02:00'
draft: false
title: 'De zaalvoorzitter'
tags: ['jan']
---

Van tevoren had hij een introtekstje over zichzelf moeten schrijven. Hij had lopen schaven en schrappen, er stonden wel twintig versies van op zijn computer. Maar toen de zaalvoorzitter hem aankondigde, keek hij op het papiertje, stopte het in zijn zak en zei uit het blote hoofd heel plechtig: 

'Dames en heren, van harte welkom, aan mij vandaag de eer om aan te kondigen: Jan. Ik heb zijn presentatie nog niet gezien, maar collega's van mij wel, die hebben 'm op ABTL horen spreken, afgelopen november. En ze hebben hem van harte aanbevolen, kan ik jullie vertellen, ze zeiden, als er één praatje is waar je vandaag naartoe gaat, laat het dan deze zijn. Dus jullie hebben geluk en ik wens jullie veel plezier.' 

En hij keek hem aan en zei, ga je gang. Hij zocht een leeg stoeltje op de eerste rij en trok de komende drie kwartier een peinzend gezicht, maar hij knikte ook hier en daar en lachte, gelukkig, op de momenten dat het moest. 

Uren later, hij kwam net van de wc, liep hij weer langs de zaal en vonden zijn ogen die van de zaalvoorzitter. 'Hai!' zei hij, 'wat staat er op het programma?'

'Hé, leuk praatje! Ik wou je nog zeggen, maar je was zo druk in gesprek achteraf, het kwam er niet meer van.'

'Dank je, dank je,' hij wuifde de complimenten weg. 'Ik wou je nog vragen, was het waar wat je zei, dat je collega's gezegd hadden dat als er één presentatie et cetera? Of, ha-ha, zeg je dat bij elke spreker?'

'Nee, natuurlijk niet!' zei hij snel. Maar daarna grijnsde hij, 'ik kijk altijd eerst of er geen mensen in de zaal zitten die ik  vandaag al eerder heb gezien.'

Hij sloot zijn ogen en glimlachte begripvol, 'ha-ha, ja zie je wel!' Toen vertrok hij naar het praatje in zaal vier.