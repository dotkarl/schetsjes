---
date: '2025-08-15T07:53:14+02:00'
draft: false
title: 'Plafonddienst'
tags: ['layla', 'niek']
---

Ze had plafonddienst. Ze lag op haar linkerzij en haar rechterzij en haar buik en haar rug, maar hoe ze ook lag, ze kon de nieuwsbeelden niet uit haar hoofd krijgen, de beelden van uitgemergelde kinderen die huilend met emmers om meel en water bedelden.

En hij lag te snurken.

Ze wilde hem wakker maken, zodat ze kon vragen: zeg me iets waardoor mijn zorgen verdwijnen en ik de slaap kan vatten. Maar ze wist wat hij zou zeggen, hij zou zeggen: -- De wereld is een ellendige plek, mensen slaan elkaar de koppen in om redenen die ze allang vergeten zijn en leiders laten hun volk verhongeren omdat ze dat een acceptabel verlies vinden. Wat wil je dat ik zeg? Wat je wil is een toverspreuk, een verdoving. Je wil horen dat de wereld een mooie plek is en dat alles goed komt. Maar de wereld is net zo mooi als dat ze lelijk is en misschien komt het niet goed. Ga anders op je zij liggen.

Ze wist dat, en toch kon ze de slaap niet vatten.

Hij snurkte en droomde dat hij op de tribune zat en naar een toneelvoorstelling keek. De acteurs speelden de mensen en de stoelen en de tafels en de lampen. Een man zat op zijn handen en knieÃ«n en een vrouw zat bovenop hem en voor haar stonden twee mannen voorovergebogen en ze at een peer met mes en vork. En als hij door het raam naar buiten keek, dan zag hij anderen op hun tribune kijken naar hem die naar de toneelvoorstelling keek.
