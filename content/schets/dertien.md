---
date: '2025-08-22T10:01:29+02:00'
draft: false
title: 'Dertien'
tags: ['stan']
---

De tijden waren veranderd. Toen hij dertien was dronk hij al bier en rookte sigaretten en ging voor het eerst met een meisje naar bed, het was een meisje van vijftien en ze waren allebei dronken en het duurde niet lang en voor haar was het teleurstellend. Zelf wist hij niet wat hij ervan vond maar wel dat hij het nog eens wou proberen.

Maar nu had hij zelf een zoontje en die was ook zo oud, en hij dronk niet en rookte niet en hij ging al helemaal niet met meisjes naar bed. Hij was nu precies zo oud om op alle mogelijke apparaten naar porno te zoeken maar nog te jong eraan te denken zijn sporen te wissen.

Goddank dat hij in een dorp woonde. Als hij in de stad was blijven wonen, dan zou die knul al aan de harddrugs zitten. Als hij de verhalen hoorde over wat die stadse kinderen allemaal uitspookten, dan maakte dat hem kwaad -- nee, niet kwaad, eerder ongerust en verdrietig ook. Maar het kwam eruit als boosheid, dat was het.

Hij hoorde het en dacht, ik ben blij dat ik twee meisjes heb, want zijn basis- en middelbareschoolervaring had hem geleerd, meisjes zijn verstandig. Behalve Cindy, die zat in de eerste bij hem in de klas, daar is het toen verkeerd mee afgelopen. Maar die had het thuis ook niet makkelijk. En als hij aan die smeerlap met die sportauto en die gouden ketting en dat gouden zonnebrilmontuur dacht, dan stroomde het bloed naar zijn hoofd.
