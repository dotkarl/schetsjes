---
date: '2025-10-02T07:46:18+02:00'
draft: false
title: 'Na afloop'
tags: ['tom']
---

Na afloop van de les vroeg hij of hij genoeg bewegingsruimte had in zijn genen. 

'Sorry?'

Bewegingsruimte. Of hij genoeg had. In zijn genen. 

Hij voelde zich betrapt. Hij had wat moeite om op één been te blijven staan, dat klopt. Af en toe dan gebeurde dat. Of misschien vaker dan af en toe. En erg vloeiend waren zijn passen niet, hij stapte in twee-drie met zijn knie naar opzij of zijn hak omhoog. Dat waren ze nooit geweest, vloeiend, zijn passen. 

Maar daarvoor zat hij toch juist hier? Om zijn lichaam beter te leren kennen, om beheerst te leren struikelen en met souplesse zijn grote linkerteen aan te leren tikken met de rechterwijsvinger. 

En dan dit.

Zijn ogen schoten van de zijne naar voorbij, naar zijn borst en zijn benen. Hij kroelde aan zijn baardje, peinzend, en streek een lok achter zijn oren. Hij had zijn haar in een knot en hij dacht, snotaap, met je knot, wat denk je wel niet. Het kostte hem enorm veel moeite zijn voeten terug in zijn schoenen te wringen.

'Misschien is het beter de volgende keer iets lossers aan te trekken,' verduidelijkte hij.

'Mijn jea -- o, mijn *jeans*! Joh, ik dacht, die denkt ik heb een of andere afwijking! Ik wou zeggen, niet dat ik weet, maar ik zal het mijn oma navragen!'

'Ja,' lachte Tineke, die haar vestje dichtritste, 'dat dacht ik ook dat je dat zei!'