---
date: '2026-01-20T07:52:42+01:00'
draft: false
title: 'Een steen'
tags: ['dit is geen boom']
---

Een steen in de gevel van het oude huis aan de Comeniuslaan besloot er genoeg van te hebben. Hij wrikte zich los, zei vaarwel tegen zijn buren en wierp zichzelf ter aarde. Zijn val duurde net lang genoeg om zich af te vragen of hij hier eigenlijk wel goed aan deed, en toen hij neerkwam, brak hij geeneens in twee.

De mensen waren in rep en roer! Dit kon toch niet! En de veiligheid dan? Handen werden van schrik op de borst gelegd, kreten geslaakt en telefoontjes gepleegd. Nog geen dag later werd de gevel van het oude huis aan de Comeniuslaan ingepakt en werden er netten opgehangen om navolging te voorkomen en voorbijgangers, nietsvermoedend op hun fietsen en met boodschappentas, te beschermen.

Maar dat had toch ook niet gehoeven! De steen had nooit zijn buurtjes het uitzicht willen ontnemen! En nu namen oranje hesjes de hele buurt onder handen, inspecteerden iedereen op tekenen van verval. Terwijl zij toch zeker niets fout hadden gedaan! *Hij* was toch degene die zich ter aarde had geworpen? Waarom, god nog an toe, bekommerden ze zich dan niet om *hem*?

Nee, ze smeten hem in een container. EÃ©n van de eersten was hij. Hij lag helemaal onderop, en het puin werd laag na laag over hem heen gestort. En hij dacht: zie je nou, wat heeft het allemaal voor zin?