---
date: '2025-10-11T09:38:14+02:00'
draft: false
title: 'Odysseus'
tags: ['rolf']
---

Het zette op in de middag, de keelpijn, en hield de nacht en de ochtend aan. Hij had er vreselijk van geslapen, natuurlijk, en toen hij was afgewerkt was hij al uitgeput. Maar zo lang hij earl grey dronk en kipbouillon uit een zakje, dan ging het wel. 

Die middag had hij vrij, dus hij zei, je hebt de tijd dus nu moet je koken ook, hij had zich er eerder deze week al makkelijk vanaf gemaakt. Dus hij sneed wat komkommer in blokjes en tomaat in stukjes en nam de couscous van gisteren. Er was nog wat falafel in de diepvries, die smaakte nergens naar maar die moest wel op, en hij smeet het allemaal op een wrap met wat crÃªme fraiche. Heel lekker was het niet.

Toen hij die avond naar bed ging, vond hij de energie niet meer om in de *Odysseia* te lezen (Odysseus was aangekomen bij de Phaiaken en vertelde hoe hij de Kykloop versloeg). Maar ondanks dat hij zijn ogen niet open wist te houden, kon hij de slaap maar niet vatten, niet op zijn rug of zijn buik of zijn linkerzij of zijn rechterzij. Uiteindelijk wel, natuurlijk, dat leidde hij af uit het feit dat het donker was en hij moest plassen.

Hij dacht, wat als, zou het niet zo kunnen zijn, dat Odysseus eigenlijk een, hoe zeg je dat, een fantast was?

Toen deed het gesnotter zijn intrede, o jee.