---
date: '2025-11-10T07:37:25+01:00'
draft: false
title: 'Het briefje'
tags: ['leo']
---

De boeken hadden maanden te koop gestaan en niemand had er naar omgekeken. De advertenties verliepen en de kennis lag in een doos en de doos lag te verstoffen. Hij moest ze naar een tweedehands winkeltje brengen, eigenlijk, dat wilde hij ook. Maar het kwam er maar nooit van. En als die boeken dan toch daar bleven liggen, nu ja, dan kon hij het zeker net zo goed opnieuw proberen?

En dit keer was het raak! Het was nog geen uur of iemand deed een bod, ene John uit Echt. Hij bood vijftien en zes euro. Hij behandelde hem met alle egards, hij zei, ik zal de boeken voor je bij elkaar doen, dat scheelt in de verzendkosten. En hij vroeg, ik heb nog meer boeken in de aanbieding, misschien zit daar ook iets voor je bij? Maar John zei, nee, ik hou het bij deze twee.

Hij deed de boeken, het waren twee dikke pillen, eentje over de islam en de andere over antisemitisme, hij deed ze in een doosje. Het paste precies, of nu ja, bijna, hij had twee centimeter speling. Kon dat zo? Hij twijfelde. Later die avond, hij poetste zijn tanden, viel het hem in. Hij zou het met proppen op kunnen vullen, hij had nog genoeg aantekeningenblokjes slingeren, die kreeg je soms gratis met reclame erop. Er lag er sowieso nog een daar zo, in de lade van de kast, die bij de eettafel. Dus hij maakte proppen in het gele licht van de lamp en dacht, zou het niet leuk zijn als? En hij schreef een briefje:

*John. Veel leesplezier! Met vriendelijke groet.*

Maar hij keek naar zijn houterige, kinderlijke handschrift, en maakte het briefje tot een prop en stopte het in de doos.