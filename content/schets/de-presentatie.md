---
date: '2025-10-27T08:01:01+01:00'
draft: false
title: 'De presentatie'
tags: ['jaap', 'karin', 'linda', 'petra', 'susan']
---

Het is eigenlijk maar een klein hokje, niet groter dan je badkamer. De muren zijn aan alle kanten van glas, er zijn stickers op geplakt tot ooghoogte om toch nog iets van privacy te suggereren, en focus ook. Het plafond is hoog, de ruimte had makkelijk twee verdiepingen kunnen beslaan. Er hangt een lamp, als een kroonluchter maar dan modern, hij hangt in het midden, tussen zijn bureau en de ronde tafel in.

Hij zit al klaar, achterovergeleund op de plastic stoel met de benen over elkaar. Op schoot enkele papieren, het licht van zijn laptop weerspiegelt weer een ander document in zijn bril. De tafel is voor overleg, het bureau is voor werk. Maar nu zit hij tussen beide in. 

Eerst komen Petra en Karin.

'Zal ik de laptop maar vast aansluiten?'

'Dat is een goed plan.'

Ze hannest met de kabel, die dwars over de tafel een weg vindt naar haar laptop. De tv blijft zwart. Ze stapt terug en voelt aan de randen van het scherm. Hij zegt, nee je moet, en pakt een afstandsbediening en drukt op de meest voor de hand liggende knoppen. Het duurt een paar seconden maar dan komt het goed.

Op het randje van op tijd volgen Linda en Susan. Susan zet haar thermoskan op de tafel, ze zegt, momentje, en komt daarna terug met haar laptop. Ze zet hem op tafel en klapt hem open en kijkt naar het scherm.

'Nou,' grinnikt hij, 'het is hier wel: alle laptops verzamelen!' 

Ze lachen. De tafel staat zo vol dat ze elkaar nauwelijks meer kunnen zien. Jaap klapt zijn laptop dicht en Susan ook, maar de rest houdt het ding als een schild voor zich. Trouwens, Petra heeft het ook nodig om de presentatie te kunnen delen.

De powerpoint bestaat uit flinke lappen tekst die uit het verslag zijn geknipt en geplakt. Ze bespreekt een tabel met cijfers. Iedereen knikt en kijkt geconcentreerd naar het scherm. Susan houdt haar voet op de tafelpoot en leunt met haar ellebogen op haar knie. Ze houdt een stift tegen haar lippen, haar ene hand is een vuist tegen haar mond en de andere een vuist om de dop. Het is alsof ze uit een blaaspijp elk moment een pijltje met gif kan schieten.

Op de volgende slide staat een grafiek.

'Dit is een visuele weergave van wat ik net zei. Maar dat hebben we dus al besproken.'

Ze gaat door naar de volgende.

Jaap is sinds het begin van de vergadering niet van positie veranderd. Hij zit achterover geleund op zijn stoel en zegt, hm, hm-hm. Susan schuift haar ene been onder het andere. Dan vraagt ze, hoe zit het met dit of dat, en vindt haar lichaam weer een andere positie.

Linda kijkt over haar bril naar de rest.

'We zijn laatst op bezoek geweest bij VLF in Groningen, en soms dan denk je, ah kijk, we doen sommige dingen ook goed. Dat is ook wel eens fijn.'

'Waar denk je dan aan?'

'Ze hebben hun datacenters allemaal on-premise.'

'Hm.'

'En wat waren hun overwegingen daarvoor?'

'Het is deels een requirement vanuit de overheid, uit veiligheidsoverwegingen. Ze willen de controle houden.'

'En omdat het Groningers zijn,' voegt Linda ironisch toe.

Ze lachen. Susan wurmt haar andere been over het ene, het is niet makkelijk een kleermakerszit te forceren in deze stoeltjes. Maar het lukt haar wel.

'Dan gaan we nu naar,' en ze gaat naar de volgende slide, maar daar vindt ze niet wat ze verwachtte.

'Dat is jouw versie,' zegt Karin, 'ik had je alleen de dingen gestuurd die je nog aan moest vullen.'

'Zullen we dan even op jouw versie overschakelen?'

Ze trekt de kabel uit haar laptop en geeft hem aan Karin. (Had ze niet meteen? Enfin.)

'Goed, dan gaan we nu naar de evaluaties.'

'Dat ziet er heel mooi uit.'

De cijfers zijn groen, zesenveertig procent van de medewerkers is tevreden. En je moet nagaan, de mensen die het minst tevreden zijn, licht Petra toe, zijn het meest geneigd zijn om de evaluatie in te vullen. Maar natuurlijk is er ook een groep die de wekelijkse evaluatie niet invult, daar moet je ook rekening mee houden.

'Hm-hm'.

'Maar zelfs dan,' zegt Susan, ze leunt ver voorover, 'van de mensen die het wel hebben gedaan zijn er zoveel dus w√©l tevreden en dat is ook al wat waard.'

Ze trekt haar knie omhoog en slaat haar handen er omheen.

Het volgende blokje gaat over de mensen die door de werkdruk weggevallen zijn.

Na de laatste slide is iedereen tevreden. 

'En jij,' vraagt Susan, 'jij moet nu compenseren voor drie mensen. Is dat nog een beetje te doen?'

'Ja, na mijn vakantie wel.'

'Dat is waar ook, waar ging je ook weer naartoe?'

'Nieuw Zeeland.'

'Dat is mooi,' valt Karin in, 'ga je naar noord of naar zuid? Mijn ouders zijn een paar jaar geleden een maand naar zuid gegaan. Nou, ze zeiden, ze vonden het prachtig!'