---
date: '2025-08-19T07:47:16+02:00'
draft: false
title: 'Keukenkasten'
tags: ['johan']
---

Hij begon met de kast naast de vriezer. Hij schroefde de frontjes van de laden af en schroefde de rails los, de achterkant van de rails. Maar de rails zat ook aan de voorkant vast, bleek, daar kon hij niet bij. Hij dacht niet lang na, trapte op de onderste lade en trok die met geweld los. Het verdiende geen schoonheidsprijs maar, zei hij tegen zichzelf, dat gold voor de hele keuken.

Ze had gezegd dat hij niet aan de bovenkasten moest komen, want er liep een kabel door een gat aan de achterkant naar het tl-licht boven de gootsteen. Maar dat leek hem paniek om niks. Er staken twee stekkers in een verlengsnoer op de bovenste plank. Hij haalde er een uit, die bleek die van de afzuigkap te zijn. Het lampje schroefde hij los en de stekkerdoos, hij trok aan de kabel totdat het kastje ervan bevrijd was. Zie je, zei hij: paniek om niks.

De kasten waren log en lomp en intimiderend. Hij hoorde haar al zeggen: wacht nou tot mijn vader er is dan doen jullie het samen want jij bent zo iemand die van het trappetje valt met je hoofd op een hoek en dan is niemand erbij. Maar hij had een plan, een perfect plan. Door een gelukkig toeval pasten de laden precies tussen het keukenblad en de kasten, en hij schroefde de kasten los en kreeg een rode plek op de palm van zijn hand. Er klonk een klik en een klak en dan kon hij de kast z√≥ van de laden af schuiven en naar buiten dragen.

Maar de lade viel met een luide klap om tegen de kraan, die als een gek begon te stromen terwijl hij daar met die logge kast stond te hannessen, en hij zag haar voor zijn geestesoog schreeuwen en schelden met haar handen in de lucht. Het was, zei hij tegen zichzelf, een bijna perfect plan.
