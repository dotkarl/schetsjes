---
date: '2025-10-24T07:46:03+02:00'
draft: false
title: 'Vlieg op de muur'
tags: ['frank', 'gerrit', 'tim']
---

Hij liep een ruimte in, zo achter haar aan, en dan zei hij, ik ben er ook, vandaag, ik loop mee. Ik observeer wat er allemaal gebeurt, ik ben een vlieg op de muur. Maar natuurlijk blijft het allemaal vertrouwelijk, wat ik zie en hoor, dat spreekt voor zich. 

En de meesten zeiden dan, oké prima, of, ja hoor, leuk, of, nou nou, wat een formaliteit, of, ik werk bij HR en dat maakt het lastig. Want de aard van dit gesprek zal natuurlijk zijn dat we het over gevoelige informatie gaan hebben. Maar ik denk dat we zullen proberen zoveel mogelijk om de details heen te praten? En hij zei heel diplomatiek, als mijn aanwezigheid storend is voor het gesprek, voel je dan vrij om me weg te sturen. Maar dat deden ze geen van allen.

Geen van allen, op één iemand na. Hij liep zo achter haar aan, de ruimte in, en Tim stelde: 'Dit gesprek wil ik onder vier ogen voeren.' Dat was het allereerste wat er uit zijn mond kwam. 

En hij zei: 'Ik loop mee, vandaag, ik observeer wat er allemaal gebeurt, als een vlieg op de muur. Maar natuurlijk blijft het allemaal vertrouwelijk, wat ik zie en hoor, dat beloof ik.' 

Maar Tim was onverbiddellijk.

'Geen probleem,' zei hij en hield zijn handen omhoog, alsof hij onder schot stond. En hij plofte neer in een groen bankje in het atrium en maakte zijn hoofd leeg van de indrukken die hij eerder die middag had opgedaan. Op de achterkant van een papiertje schreef hij: *Ik ben een atoom, een radar in een netwerk dat ik niet kan overzien buiten mijn onmiddellijke buren. -- Maar complete bouwwerken worden uit atomen opgebouwd.*

Vanaf de loopbrug hoorde hij zijn naam, het was Frank. Wat jammer dat hij die woensdag niet meekon naar de conferentie! Nu moest hij met *Peter*, blegh! Ze lachten. 

'Kom er anders even bij zitten.' 

'Vooruit,' hij twijfelde, 'even.'

'Hoe gaat het?'

'Nou.' 

Druk, deadlines. En bugs, natuurlijk, de bugs begonnen zich nu op te stapelen. Ze hadden laatst een nieuwe publicatiemogelijkheid toegevoegd, dat ging rampzalig, de feature zat vol met fouten. Het vertrouwen van de business had eronder geleden, er werd zelfs over gesproken om toch maar weer terug te gaan naar het *legacy* systeem.

'Want daarvan weet je ten minste dat het niet werkt,' schamperde hij.

'Maar vooral ook: *wat* er niet werkt.' 

Het ergste was, het team ging maar gewoon door, ze denderden maar vooruit op dezelfde weg. Maar de basis, het fundament waar ze op bouwden, dat was dunnetjes, dat was wankel en het begon steeds wankeler te worden. Ze namen geen tijd om de rommel op te ruimen, om de schuld terug te betalen. Het begon nu, ja, het begon nu toch echt wel langzaamaan boven zijn hoofd te groeien. Laatst, dat was erg, laatst zat Thijs op een feature, hij zat tweeënhalve maand in zijn eentje op een aparte feature branch te werken. De merge was hel geweest.

'Oei,' hij dacht na. 'Hoe gaat het team daarmee om?'

'Niet.'

'Hoe bedoel je?'

'Ze zien er het probleem niet van. Ze zeggen, dat is nu eenmaal hoe het gaat. Het is, soms is het alsof ik de enige ben die de boel hier op de rit wil krijgen.'

Hij herkende het probleem, maar zei niet wat hij dacht.

'Maar ik moet niet alles hier zo op tafel gooien,' lachte Frank met kiespijn, 'anders hebben we op de conferentie niks om te bespreken!'

'Op de conferentie hebben we het over leuke dingen, hier hebben we de ellende.'

Na een tijdje zei hij: 'Maar als je moet gaan, zeg het dan gerust. Ik wil je niet ophouden.'

'Nee nee,' suste hij, 'het is ook goed om soms even je hart te luchten.'

In vergaderruimte blauw deed Tim nu hetzelfde, met zijn stuurse kale kop, maar dan over zijn team.