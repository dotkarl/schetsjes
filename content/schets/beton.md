---
date: '2025-08-13T07:44:24+02:00'
draft: false
title: 'Beton'
tags: ['leon']
---

Alles was koud en kil en dood. Ze liepen door een betonnen gang, het lag onder de grond. De muren waren drie meter hoog, ze waren niet recht maar stonden onder een stompe hoek. In de schaduw werden de namen van vermoorde mensen opgenoemd, dat duurde de hele dag en het kon jaren duren voordat dezelfde naam opnieuw voorbij kwam. De lucht was er drukkend.

De gang boog scherp naar rechts. Stenen -- dat was het eerste dat deed denken aan iets natuurlijks, iets wat niet geproduceerd was door een star redenerend, schuldig mensenbrein. Maar de stenen deden hem denken aan schedels, verlichting bracht het in elk geval niet, en zijn benen voelden nu al zwaar.

Nadat het pad opnieuw linksaf sloeg, liepen ze langzaam oplopend terug naar de oppervlakte. De muren om hen heen slonken en ze hoorden vogels kwetteren. De eerste bomen doken op en struiken, en verderop gebouwen. Hij had het gevoel dat hij weer kon ademen.

Het was prachtig weer in Auschwitz.
