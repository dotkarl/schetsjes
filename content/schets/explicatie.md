---
date: '2025-12-01T08:12:55+01:00'
draft: false
title: 'Explicatie'
tags: ['jorik']
---

Hij dacht, ze zullen vragen wat het betekent, en dan zou hij naar het werk wijzen en zeggen, dat. Ze zouden vragen, leg uit. Dan moest hij zeggen, hij prentte zichzelf dat in, ik kan het niet beter zeggen dan hoe ik het gezegd heb, daar zo. 

Ze zouden hem strontvervelend vinden, en terecht.

Maar de waarheid was dat hij niet wist wat het zei, hij wist alleen hoe het voelde. Hij kon wel een interpretatie oplepelen, natuurlijk, wel drie of vier of tien, als hij eenmaal begonnen was. Maar die interpretaties zouden zijn werk vervormen, ze zouden elkaar tegenspreken ook, onvermijdelijk. En juist daarin, meende hij, lag de betekenis van het werk voor hem.

Hij zou moeten zeggen, wat denk jij dat het betekent? En wat er ook zou komen, hij zou moeten hummen en zeggen, interessant. Want hij realiseerde zich dat, als zijn werk inderdaad die onbepaaldheid had die hij zocht, dan moest hij zich van alle pretentie van autoriteit ontdoen. Dan zouden haar interpretatie en hun interpretaties evenveel waard zijn als de zijne.

Het werk was een spiegel dat terugreflecteerde wat de kijker erin legde. Weliswaar vervormd door het prisma van zijn pennestreken, maar toch. Hij was slechts het doorgeefluik, de betekenis huisde heel ergens anders.

Dat zei hij tegen zichzelf.

Maar toen kwam de opening, het sneeuwde, en natuurlijk vroeg niemand hem naar het werk. Ze liepen erlangs en wierpen er een blik op en snoten hun neus.