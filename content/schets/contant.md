---
date: '2025-12-29T09:09:40+01:00'
draft: false
title: 'Contant'
tags: ['kees']
---

Bij de kassa's stonden nu van zulke enorme apparaten, je kon daar je briefjes en je muntjes in stoppen en die gaf je dan je wisselgeld. De caissière was er dus alleen nog, overwoog hij, voor de vriendelijke glimlach. Er zat een Chinees meisje met een bril met dun, ijzeren montuur en bolle wangen, vandaag. Ze zei netjes hallo en haalde zijn spullen over de scanner. Onhandig stopte hij de pakken yoghurt en de afbakbroodjes in een stoffen draagtas.

'Dat is dan zestien euro vijf,' zei ze allervriendelijkst.

'Ja,' antwoordde hij en hij propte de cherrytomaatjes er nog bij en legde de bananen bovenop.

Hij had briefjes van tien en twintig en vijftig in zijn portemonnee. Hij pakte de laatste en stopte deze in de gleuf, maar de gleuf nam hem niet. Dus hij draaide het briefje, toen lukte het wel. Hij keek in het vakje met het kleingeld. Kijk, hij had nog vijf cent! Maar toen hij het muntje in de opening duwde, viel deze dwars door de darmen van het apparaat heen naar buiten.

'O,' zei het meisje, 'de volgende keer kunt u beter eerst ---,' maar hij tikte al met zijn wijsvinger op zijn hoofd en zei: 'Ja.'

De machine begon te kletteren van al het kleingeld dat hij schuldig was en spuugde een briefje van tien uit. Met een gegêneerde blik keek hij op naar de dame achter hem en knikte met gesloten ogen.

'Bonnetje erbij?'