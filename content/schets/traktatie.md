---
date: '2025-09-20T18:41:05+02:00'
draft: false
title: 'Traktatie'
tags: ['yulia']
---

Bzzz-bzzz, haar zus.

-- Ja? 
*Ja met mij. Heb jij cadeaupapier? Ik heb geen cadeaupapier.* 
Ja uh nee, ja vast wel. Wat heb je nodig qua cadeau 
*Voor twee flessen.*
papier. Oké uh hoeveel cadeaupapier is dat? 
*Weet niet, ik heb hier geen liniaal. Gebruik je fantasie, je weet hoe groot nee wacht, ik heb hier. Ik heb hier een wc-rol. Het is, even kijken, het is één wc-rol in de breedte en en wacht even, twee tweeënhalve wc-rol in de hoogte. Dat hebben we nodig.*
Uh oké.

-- *En wij betalen het etentje ja toch?*
Ja uh weet je, ik 
*Ja?*
ik uh heb het nog niet met Roy besproken. 
*Je hebt het nog niet met Roy besproken? We moeten over twee nee wat een uur en drie kwartier bij het restaurant staan.*
Ja dat weet ik. Het is alleen uh, Roy is nu zichzelf aan het ontdekken. 
*Hij is hij is zichzelf wat? Wat betekent dat?*
Ja weet ik veel, hij heeft zo'n fase nu 
*Oké dat kan dat is helemaal prima. Maar waa*
 en daarom heb ik nog niet de kans gehad om uh om het erover te hebben.

-- *Wil je, bedoel je dat je niet het etentje wil betalen?*
Nee ja, jawel. 
*Want als dat zo is dan moet je het nu zeggen.*
Nee ik wil het wel. Ik dacht alleen, hoe doen we dat dan? Gewoon door twee? 
*Nee hoho nu even wacht nu even.*
Ja want
*Hier hebben we het toch over gehad? Wij betalen gewoon ieder ons eigen deel en dan het deel van mam en pap dat doen we door twee.*
Maar is het niet makkelijker om het helemaal door twee te doen? 
*Nee want jij betaalt voor Roy en jou en ik voor mezelf en dan mam en pap*
Ja. 
*die trakteren we dan.*
Ja dat kan ook.

-- *Ja dus?* 
Ja? 
*Zo doen we het.*
Ja ja nee dat is goed. 
*Ja. En het cadeaupapier, vergeet het cadeaupapier niet.* 
Nee ja oké. 
*Ja. Nou dan stap ik zo dadelijk in de auto, dan zie ik je over ik weet niet ik denk een uurtje of wat, ja?*
Ja ja.
*Nou tot straks dan hè.*
Ja uh tot straks ja. Doei hè doei doei.

En als hij zo dadelijk van werk kwam, ze zou het moeten overleggen ze zou moeten zeggen, schiet jij het voor en stuur me dan een tikkie, dan hoefde hij het niet te weten dan zou ze achteraf gewoon zeggen, o ja dat hadden we zo afgesproken, ik heb het van mijn eigen deel betaald.

Haar haarborstel waar was haar haartborstel, ineens moest ze haar haarborstel hebben.