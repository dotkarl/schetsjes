---
date: '2025-09-08T16:41:25+02:00'
draft: false
title: 'Vlieg'
tags: ['tom']
---

Of hij de stekkerdoos daar of daar wilde, en of hij deze schakelaar wilde behouden. En de lamp, naar hier of toch hier zo?

Hij wist nooit hoe hij zich bij zulke lui moest gedragen. Hun vakgebied was hem vreemd, hij zou hooguit willen zeggen: zorg dat het goedkomt. En het interesseerde hem ook niet, als hij eerlijk was, hij wou eigenlijk alleen maar dat het achter de rug was en hoe, dat zagen ze zelf maar.

Maar hij moest toch wat. Dus was hij geneigd om vragen te stellen, stomme, zinloze vragen. Waren ze getrouwd, hadden ze kinderen, van dat soort, daar kon hij zich iets bij voorstellen. Maar als ze dan zeiden: ja en drie, dan wist hij het verder ook niet meer. Want ook het leven zelf, realiseerde hij zich, interesseerde het hem maar weinig, zo lang het uiteindelijk maar goedkwam.

Alles dat kon gebeuren, zou gebeuren. En wat maakte het dan nog uit wat er gebeurde?

Hoe dan ook, hij zat boven en als ze vragen hadden, dan wisten ze hem wel te vinden. En hij zat daar op dat klapstoeltje en keek uit het raam naar buiten naar het speelveldje, met een essaybundel over het logisch positivisme op zijn schoot. Hij was vreselijk ontevreden over zichzelf. 

Een vlieg kwam op het raam en voelde links en rechts. Hij kon het onderaanzicht van het beestje rustig in zich opnemen, de zes pootjes en de snuit, de vleugels doorschijnend. Het sprong twee keer en vloog toen weer verder. 

Ze hadden een playlist van Vangelis opgezet, hoorde hij nu, voor tussen het boren door. Maar hij zag zichzelf vragen: *joe laik dis, joe laik vandzjellis?* en het bezorgde hem krampen in zijn maag.