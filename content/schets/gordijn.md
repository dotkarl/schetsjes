---
date: '2025-08-16T09:44:12+02:00'
draft: false
title: 'Gordijn'
tags: ['marloes']
---

Na verloop van tijd begon meneer vervelend te worden, hij sloeg vuile taal uit en kneep collega's in de kont en als hij zijn vla had was hij niet te genieten. Je kon dan zeggen, Jan daar ben ik niet van gediend, maar dat had allang geen zin meer natuurlijk. Daisy wilde er quetiapine in stoppen, maar Sharisa zei, misschien een sekswerker. Een hoer! had Daisy gevraagd en gelachen. Ze zei, een hoer nou ja, een sekswerker.

Zo had ze er nog niet naar gekeken, ze had meneer De Vries altijd geassocieerd met levervlekken en een vuile luier en die knokige kromme vingers van hem, en het vel rond zijn kruis hing zo los dat ze zijn piemel soms moest zoeken bij het wassen. Ze wist dat sommige collega's het maar gewoon zo lieten als zijn stemming tegenzat of als het druk was.

Daisy vroeg, als ze er dan straks toch was, of ze niet ook meteen meneer Latten mee kon nemen. 

Het was een heel normale vrouw eigenlijk, begin veertig met kortgeknipt blond haar en een beetje overgewicht, een flinke boezem. Ze had een tatoeage op haar bovenarm, een hartje met de naam van haar moeder. Ze had ook tatoeages gehad met de naam en geboortedatum van haar dochter maar daar had ze overheen laten tekenen.

Die twee, Daisy en Angelique luisterden aan de deur en giechelden. Ze zei, mevrouw Dijkman had gebeld en moest waarschijnlijk naar de wc. En zelf bleef ze een tel of wat staan en luisterde naar de geluiden en haastte zich naar meneer Polman die om half vier zijn medicijnen moest. 

Lang duurde het niet. Ze bedankte en Sharisa leidde haar naar de lift, ze had de autosleutels al in haar hand. Het gordijn bolde van de wind. Meneer De Vries zat in zijn stoel en zei er helemaal niets van.
