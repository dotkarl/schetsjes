---
date: '2026-02-06T07:53:20+01:00'
draft: false
title: 'Hetzelfde'
tags: ['jan', 'petra']
---

Ze had de kinderen, haar kinderen waren volwassen nu, ze had de kinderen altijd al Afrika willen laten zien. Dus laatst waren ze, het was fantastisch, naar Namibië geweest. Prachtig is het daar! Het is één grote dode, rode zandbak met hier en daar een olifant en andere dieren, leeuwen en ree-achtigen maar geen neushoorns, die een hele tijd zonder water kunnen overleven. Ze zwerven rond de schaarse drinkplekken, je kunt daar de hiërarchie observeren. De ene ---

De ober kwam langs, hij stak zijn vinger op en zei, hetzelfde.

--- en dan komen de olifanten en dan verplaatsen ze zich en wachten netjes tot die klaar zijn. En, wat ze nooit had gedacht, de leeuwen lopen daar dus gewoon tussendoor. Want zo'n leeuw, je denkt, dat is is levensgevaarlijk, maar zo'n leeuw is eigenlijk ook maar te langzaam om zo'n dier te pakken. En zelfs als het lukt, dan is het een zieke en zelfs dan alleen met een hele groep. Dus die dieren die staan daar gewoon te drinken en denken van, hé meneer de leeuw, dikke vinger! Dat verwacht je toch niet?

Nee, zei hij.

Ze waren wel tien keer op safari geweest, het enige wat ze niet gezien hadden, waren cheeta's. Die heb je daar wel, en die zijn wel snel genoeg om in hun eentje zo'n, zo'n ree-achtige te pakken. Maar ze reden de hele dag rond maar hebben helemaal niets gezien. En het stomme was, dat betekent dat zo'n beest wel in de buurt moest zijn geweest, want als je helemaal niks ziet, dan betekent dat dat de rest zich uit de voeten heeft gemaakt. Omdat er, snap je, een cheeta in de buurt is.

De ober had een colaatje en een wijntje en een biertje in zijn ene hand. Hij wilde het pilsje op tafel zetten, maar hij stak zijn arm uit, de man wijzigde koers en bracht het glas naar zijn vingertoppen.

Zelf ging hij vroeger met zijn ouders naar Texel, hij vond het toen heel wat dat ze met de boot gingen, en veegde het schuim van het topje van zijn neus.