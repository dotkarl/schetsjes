---
date: '2021-10-05T10:26:13+02:00'
draft: false
title: 'Een beknopte geschiedenis van de filosofie (in drie delen)'
tags: ['d. poretsky']
---

### 1.

Op een dag had Plato een fantastisch Idee bij zijn lunch (en de rest is eigenlijk alleen maar een voetnoot).[^1]

Socrates daarentegen had geen enkel idee. Daar kwam hij ook eerlijk voor uit.

Aristoteles had geen Ideeën, alleen maar kritiek.

De presocraten hadden al eerder het een en ander uitgedacht. De wereld is water (Thales) of vuur (Heraclitus), stilstand (Parmenides) of stroom (Heraclitus). Het was vooral met z’n allen tegen Heraclitus, nu je het zegt.

De sofisten waren pragmatischer: die vonden wat het meest opleverde.

Het leverde hen een waardeloze reputatie op, en daarin schuilt denk ik de moraal in dit verhaal.

### 2.

De Middeleeuwen kwamen tussendoor.

De Platonisten vervingen Plato’s Goede door God. Zelden maakte één letter zo veel en zo weinig verschil.

(Een scholasticus vroeg zich af: is het één of twee letters? Wat bleek: ja en nee.)

Augustinus begreep: hartstikke leuk om heilig te worden verklaard hoor, daar niet van. Maar niet nu. Dan sloot hij de lemen lamellen van zijn huis en ging stilletjes aan de fles.

De Onbewogen Beweger bewoog Thomas, dat is waar, maar hij doopte Hem uit vrije wil tot God. En Hij zag dat het goed was.

De ezel van Buridanus daarentegen bleef geduldig staan. Hij zag dat het om het even was.

### 3.

Descartes verzekerde zichzelf van een bestaan met zijn gedachten. 

Dat is niet iedereen gegund, vraag maar aan Berkeley. Maar ik loop op de zaken vooruit.

Leibniz moet gedachten hebben gehad toen hij het schreef, maar wie zijn *Monadologie* leest, weet dat die gedachten niets maar dan ook echt helemaal niets met de uiteindelijke tekst te maken hebben gehad.

Hobbes kwam aankakken met een sociaal contract. Een ironische naam, als je bedenkt in wiens voordeel het zijne uitviel.

Ik denk dat dat de menselijk aard is. We zijn wilden. Nobel? Misschien, maar niet op de manier waarop Rousseau het voor zich zag.

Heeft John Stuart Mill meer of minder genot op de wereld gebracht? Hoe dan ook, zijn filosofie is verdomd goed.

Hume heeft zeer zeker nagedacht toen hij *An Enquiry Concerning Human Understanding* schreef, maar of die gedachten de uiteindelijke tekst veroorzaakten, kunnen we niet met zekerheid zeggen. Ze gingen wel altijd samen, dat is tenminste iets.

Kant wandelde graag. Hij schijnt ook aardig te hebben kunnen denken.

Hegel daarentegen kon heel aardig spreken.

Marx op zijn beurt kon dingen aardig veranderen.

Maar onder ons, er is zoveel het geval geweest, eigenlijk gewoon te veel om op te noemen. (Vrij naar Wittgenstein.)

Daar eindigt de filosofie. En met Heidegger. Met de existentialisten in zijn kielzog. En de postmodernisten erachteraan. En zo eindigt de filosofie nu al ruim honderd jaar.

[^1]: A.N. Whitehead, *Process and Reality*, red. D.R. Griffin en D.W. Shurburne (New York, 1978).
