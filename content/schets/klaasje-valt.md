---
date: '2025-10-03T07:48:12+02:00'
draft: false
title: 'Klaasje valt'
tags: ['annelies']
---

Ze zat op de wc en wreef de slaap uit haar ogen, toen hoorde ze *twie-twie-twie!* en maakte dat ze beneden was. Klaasje lag in de hoek van de kooi op de grond. Nee toch! Ze pakte het beestje, ze was slap in haar hand. 'Rustig maar,' zei ze, 'schatjepoepje rustig maar, hier ben ik,' en hield haar tegen haar borst. Zo zaten ze op de bank samen, een minuut of tien. Het gehuil hield op en zwol weer aan. Ze leunde helemaal naar rechts, haar linkerpootje hield ze stijf, de tenen waren slap. Ze hield de vogel in het kommetje van haar handen. Klaasje stak haar vleugels uit, hijgde, ze had het heet.

Eten wilde ze niet, drinken ook niet. Ze pakte haar telefoon en begon met filmen. Misschien waren dit hun laatste momenten. Bij die gedachte huiverde ze. Ondanks dat ze dat nooit zou willen beleven (maar ze wist dat het moest), laat staan opnieuw beleven, wilde ze  -- nee: ze moest de mogelijkheid hebben. De Klaasje op haar scherm kneep de oogjes toe. De veertjes op haar kopje waren helemaal glad. Haar ademhaling raspte, maar ze jankte niet meer. 

Was dit het dan? Ook haar eigen adem begon te stokken, ze voelde verdriet opkomen in haar ooghoeken.

Maar na een tijdje keek het vogeltje weer om zich heen. Ze dacht: het zal toch niet? en bood wat trosgierst aan. Aanvankelijk ging het moeizaam, maar toen was daar het eerste zaadje en het tweede. Drinken dan? Nee, nog steeds niet. Goed, dat kon ook later. Na verloop van tijd richtte ze zich op, zowaar, en kon zelfs zelfstandig op het stokje zitten.

Ademruimte. Op haar telefoon bekeek ze de camerabeelden van die ochtend. Om vijf voor zes had ze er nog gezeten -- hoewel: ze hing, ze hing achterover op haar schommeltje. Ze swipete de tijd vooruit. Iets na zes, Klaasje is uit beeld verdwenen.