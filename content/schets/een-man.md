---
date: '2026-02-22T08:50:54+01:00'
draft: false
title: 'Een man'
tags: ['dit is geen boom']
---

Er was eens een man, een heel gewone man eigenlijk, Jan heette hij. Elke dag ging hij, of niet elke dag natuurlijk, van maandag tot en met vrijdag dus, dan ging hij naar zijn werk. Dan vertrok hij om dezelfde tijd, om vijf over zeven, en nam dezelfde route, over het fietspad langs het spoor en bij de Gebr. Grimmstraat rechtsaf. Hij had heel normaal werk, hij tikte informatie uit het ene systeem over in het andere. Natuurlijk kwam er meer bij kijken bij dat (dat zei hij er vlug bij als mensen op verjaardagsfeestjes hem sceptisch aankeken), maar daar kwam het in essentie wel op neer. Zo werkte hij vijf dagen in de week, of eigenlijk vierenhalve dag, want op het werk waren ze van veertig naar zesendertig uur gegaan, dat was een soort van verkapte bezuinigingsmaatregel geweest.

Dat deed Jan dus doordeweeks, heel gewoontjes zoals ik al zei, maar in het weekend deed hij dus eigenlijk ook niks bijzonders. Hij poetste zijn flat of de badkamer, of zat op de bank tv te kijken of las een boek. Niet dat hij altijd maar thuis was, hij had ook vrienden waar hij soms bij op bezoek ging. En soms kwamen ze ook bij hem langs, dan dronken ze een kop koffie of thee of een neutje als het later op de middag was.

Jan was niet getrouwd, dat was er nooit echt van gekomen. Verder was het een heel normale man. Hij had een rustig leven. Zoveel gebeurde er niet.

Maar op een dag, er was nog niet zoveel gebeurd, gebeurde er wel wat! Er stond een wolf voor zijn deur, maar dan verkleed als zijn oude moedertje! 'Moedertje,' zei Jan, hij had de deur open gezwaaid, 'wat ziet U eruit! U lijkt wel een wolf!' Moedertje gromde als een echte wolf. Jan voelde nattigheid, maar hij had geleerd zijn vader en moeder altijd te eren, dus hij liet haar binnen en vroeg als altijd de schoentjes uit te doen. Als een goede gastheer stelde hij slippertjes beschikbaar voor bezoek. Moedertje ging aan de keukentafel zitten en gromde en kwijlde alsof het geen morgen had. 'Wilt u een koffietje of een theetje?' vroeg Jan, en moedertje gromde. Thee dus, en hij nam de waterkoker en zette de kraan open.

Maar anders dan normaal, kwam er niet gewoon water uit de kraan, maar een enorme druppel met daarin een walvis! Jeetje, dat zoiets door de leidingen past, daar sta je toch helemaal niet bij stil normaal gesproken! Maar makkelijk ging het ook niet, hoor! Met pijn en moeite kwam die walvis, in een enorme waterdruppel dus, ter wereld en stortte ter aarde in Jans keuken. 'Wat zullen we nou krijgen!' riep Jan en moedertje huilde als een wolf. De walvis opende zijn enorme bek en at moedertje -- *mjam!* -- op! Jeetjemina! En dat op een doodgewone druilerige zaterdagochtend!

'Help!' hoorde Jan vanuit de buik van de walvis. 'Een wolf!' O jee! dacht Jan, moedertje is in gevaar! En zonder erbij na te denken tikte hij de walvis op de snuit, zodat de grote gapende mond open ging, en stapte hij naar binnen. Wat een natte, kleffe bedoening! Kolkende spieren overal en overal kelp, getsiederrie! Hij was blij dat hij geen zaklantaarn bij zich had, want dan zou hij vast en zeker over zijn nek zijn gegaan! (Jan was visueel ingesteld.) Dus Jan op de tast via de slokdarm van de walvis naar de buik. Het geroep om hulp werd gestaag luider, maar het gegrom ook. 'Als ik mijn moedertje maar eerder tegenkwam dan die wolf!' prevelde hij tegen zichzelf.

Maar hij kwam zijn moedertje helemaal niet eerder tegen, hij kwam een prachtige blonde vrouw tegen! Althans, dat wist hij niet, want hij kon haar niet zien in het donker, maar het was dus een prachtige blonde vrouw van een meter vijfenzestig met grijze ogen en een brede mond. Ze had dunne lippen ook, maar om hulp roepen ging haar prima af hoor! 'Moedertje,' zei Jan, 'bent U dat?' 'Nee,' antwoordde ze, 'ik ben kinderloos.' 'Dan zoek ik nog even verder,' zei Jan, en hij liep door. 'Wat maak jij me nou!' riep de blonde vrouw. 'Ik zit gevangen in een walvis en dan is er potdorie ook nog een wolf in de buurt! En dat loopt dan zomaar door! Gedraag je eens als een vent en red een vrouw in nood!' Daar viel geen speld tussen te krijgen, vond Jan, en hij nam haar hand en zei: 'De uitgang is die kant op.' Dus ze zetten het op een lopen en begonnen te keuvelen over hun leven en hun interesses. Ze hadden allebei *Moby Dick* willen lezen, je snapt wel hoe ze daar op kwamen, maar waren er nooit aan toegekomen. Jan had gehoord dat er eindeloze passages over walvissen in voorkwamen, en dat had hem altijd afgeschrokken. Maar nu hij het zo van dichtbij meemaakte, vond hij het best interessant. 'Nou en of!' zei de blonde vrouw. 

Maar door al dat gekeuvel namen ze de verkeerde afslag en kwamen niet bij de mond van de walvis uit, maar bij het spuitgat. 'Je moet jezelf klein maken, als een kogel,' zei Jan, 'maar niet een kogel als in een geweer, maar als een kanonskogel, snap je?' Ze snapte het en maakte zich klein als een kanonskogel. Jan kietelde de walvis van binnen en voor hij het wist spoot de vrouw naar buiten. Met een soepele salto kwam ze terecht op de grond. En nu? Een dorst dat ze had! Maar er zat nog helemaal geen water in de waterkoker, verdorie zeg! Even later spoot ook Jan uit het spuitgat. Hij knalde tegen het plafond, klapte terug op de walvis en gleed er vanaf en smakte met zijn hoofd op de grond. Au! Hij had zich -- stom! -- per ongeluk klein gemaakt als een kogel uit een geweer.

'Moedertje,' riep hij met dubbele tong, 'U lijkt wel een knappe blonde vrouw!' Ze droeg hakken en een mantelpakje, de walvis had haar vast te pakken gekregen op haar werk. Dan moest ze al zeker een hele dag in dat beest hebben gezeten! Tenzij ze natuurlijk over had gewerkt op zaterdag, je hebt bedrijven waar dat heel normaal is.