---
date: '2025-08-17T08:59:35+02:00'
draft: false
title: 'Klaasje'
tags: ['annelies']
---

Ze hadden hun eigen ochtendritueeltje zo, sinds ze ziek was. Ze kwam beneden en maakte het dag. Klaasje rekte zich uit, altijd eerst met het rechterpootje en soms alleen met het rechterpootje. Ze zette thee, meestal groene thee maar soms was er alleen nog Earl Grey en dan pakte ze dat. Klaasje begroef haar kopje in haar schouders en proefde de donsveertjes en inspecteerde haar vleugelpennen. Om de zoveel maanden was ze in de rui en was de kooi net een sneeuwbol.

Ze schreef in haar roze boekje, ze schreef met balpen net als vroeger haar dromen op. Ze werkte weer in de supermarkt, ze zat achter de kassa en er kwam een man, hij was kaal en hij legde spullen op de band en keek haar heel indringend aan. Ze scande zijn spullen en concentreerde zich op haar werk, het duurde lang maar toen het klaar was stond hij nog steeds op dezelfde plek naar haar te kijken. Ze noemde het bedrag en hij zei niks. Hij was kaal maar had wel nog haar aan de zijkanten van zijn hoofd en hij had ook haar op zijn handen.

Na driekwart pagina hoorde ze een *kloenk!*, dat was de strontklont, de drolletjes die 's nachts aan haar kontveertjes waren gekoekt. Nu was ze klaar voor etelst en drinkelie. Ze vulde een picardieglaasje en bracht het de kooi in en hield het voor haar snaveltje. 's Ochtends kon Klaasje drinken, nou! Eten was moeizamer, op een dag was het beestje ermee opgehouden en viel van haar stokje. Ze hield het bakje schuin naar achteren en bewoog het dan langzaam naar voren. De zaadjes buitelden over elkaar heen en de aanblik of het geluid maakten een oerherinnering in het pietje wakker, dan lukte het wel.

Zelf at ze yoghurt met muesli en kokosrasp en cacaokernen. Als Klaasje het gekraak van de plastic verpakking hoorde, kwetterde ze: 'Lekker snoepje! Kusje kusje, mmmua! Jij bent mijn schatje, mijn schatjepoepje.' Ze voelde zich dan gelukkig en vergat haast dat haar vader een houten kistje had gemaakt van tien bij vijfentwintig met een kruis erop, het lag op zolder in een plastic tas tussen dozen oude kleren en bordspellen en verlengsnoeren.
