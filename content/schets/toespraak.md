---
date: '2025-09-29T07:44:22+02:00'
draft: false
title: 'Toespraak'
tags: ['leo']
---

Hij had twaalf A4'tjes geprint met de tekst horizontaal in lettergrootte achtentwintig, met de woorden dikgedrukt of onderstreept die nadruk verdienden. Sommige woorden verdienden *nog* meer nadruk en waren dikgedrukt Ã©n onderstreept.

Zijn handen trilden, soms had hij moeite de bladzijde om te slaan.

Hij bedankte iedereen: mam natuurlijk, en zijn oudste broer en zijn vrouw, zijn zus en haar (zijn moeder smiespelde en zijn broer vroeg: 'Kan het wat harder? Mam hoort het niet goed!') zijn zus en haar vriend en zijn jongste broer, en zijn zoon en vriendin en dochter en vriend. 

Iemand riep: 'En Petra dan?' en hij dacht: godverdomme ja, die ook. 'Daar kom ik zo nog op,' improviseerde hij. En even later zei hij inderdaad dat hij gezegend was en kwamen de tranen en brak zijn stem. Hij lachte oprecht en ongemakkelijk en moest hij zich even afwenden voordat hij verder kon.

Na afloop zei hij: 'Op het moment zelf is het altijd spannender,' ze dronken champagne bij de borrel. 'Op een gegeven moment, ja, dan komen toch de emoties, die spelen dan op.'

Zijn dochter schoot in de lach. 'Op een gegeven moment, je bedoelt na twee seconden?'

Hij was de enige die had moeten huilen, zelfs mam hoefde na al die jaren niet meer toen hij zei dat pap er in gedachten bij was.