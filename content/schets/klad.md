---
date: '2026-01-19T07:27:30+01:00'
draft: false
title: 'Klad'
tags: ['kees']
---

Plots schoot hem te binnen, hij herinnerde zich het licht van de badkamer van toen en de groene tegels. Zijn moeder leerde hem tandenpoetsen, ze zei, eerst links de voorkant, dan links bovenop, dan links de achterkant, dan vooraan de voorkant, bovenop, de achterkant, dan rechts, en dan hetzelfde nog eens maar dan onderen. De eerste keer deed hij nauwkeurig wat hem opgedragen was, hij telde zelfs het aantal slagen dat ze hem voor had gedaan, en de tweede keer ook. Elke keer controleerde zijn moeder zijn werk en zei ze, uitstekend. Maar toen kwam de klad erin, hij was moe of om andere reden opstandig, je weet hoe kinderen zijn, en het poetsen ging van rats-rats-rats, daar en daar, hupsakee en Kees is klaar. Het was stom, hij ging er van uit dat zij hem zou zeggen, nee dat is niet goed, opnieuw! Maar zijn moeder controleerde zijn werk en ze zei, prima zo. Hij was verward, hij dacht, dit kan niet kloppen, het was alsof, hij had een fout in het systeem ontdekt, het systeem dat de wereld bijeenhield. Maar nu was alles mogelijk, zijn moeder zou dood kunnen gaan zoals in *Bambi* en er zou oorlog uit kunnen breken en er was geen eten meer, zo ging het op het nieuws. Dus de volgende keer poetste hij, als een soort van test van zijn hypothese, weer van rats-rats-rats, daar en daar, hupsakee en klaar. En weer zei zijn moeder, ja heel goed. Dus, zoekend naar een uitweg, hij dacht, ik heb een methode gevonden, dat is het, een nieuwe methode om je tanden te poetsen die even goed is als het origineel. Maar ook daar kwam de klad in. Hij poetste, rats-rats-rats, daar en zo en nu vond hij het wel mooi. Daar kwam hij één keer mee weg en toen zei zijn moeder, nee Kees, dat is niet goed. Er ging een golf van opluchting door hem heen, de orde in de wereld was, hemel zij dank!, hersteld, en hij poetste nogmaals, eerst linksboven, toen in het midden en toen rechts, en verslikte zich bijna in een klodder felblauwe kindertandpasta.