---
date: '2025-08-14T07:57:39+02:00'
draft: false
title: 'Engel'
tags: ['ger']
---

Zijn moeder had hem gezegd: noem het maar een psychose, anders gaan de mensen nog denken dat je gek bent.

Maar welk recht hadden zij daartoe? Waren zij ooit aangeraakt door een engel? Hadden zij er ooit zelfs maar een gezien? 

Hij was over een muurtje geklommen en daar voorbij waren drie deuren. De derde was open geweest en toen hij naar binnen ging, werd hij omhuld door een helder wit licht.

Zij wisten niet wat hij wist. De wereld bestaat in een vouw, en als ze open wordt gevouwen, dan openbaart de werkelijkheid zich zoals de plaatjes in een pop-upboek.

En als het zou gebeuren, zouden ze hun ogen afwenden, ze zouden wegduiken en jammeren en zichzelf beklagen. Ze zouden laten zien wat voor lafaards het zijn, allemaal of bijna allemaal. En ze zouden zich aan zijn voeten werpen: 'Je had gelijk, hadden we je maar geloofd!' 

Zou hij vergevingsgezind zijn? Hij voelde de duivel in zijn hart. Maar de engel had hem toch niet voor niets uitgekozen?
