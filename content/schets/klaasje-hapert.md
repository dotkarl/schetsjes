---
date: '2025-12-31T09:22:00+01:00'
draft: false
title: 'Klaasje hapert'
tags: ['annelies']
---

De aanvallen kwamen nu steeds vaker, elke dag als je niet oplette. 

Haar wekker ging, ze zuchtte. Het vroor nu nacht na nacht en het viel haar zwaar uit bed te komen. Ze scrollde door haar instagram, zo kort als ze het volhield, schoot toen toch in haar pantoffels. Ze plaste en trok door en ging naar beneden. Toen ze het licht maakte, had Klaasje zich aan de tralies gehaakt, hij had zijn veel te zware lichaam opgehangen aan zijn snaveltje en hijgde.

'Klaasje!' krijste ze, 'wat doe jij nou!' 

Onmiddellijk was ze wakker. Ze nam het beestje en zette het op zijn stokje. Verward stapte het rond. Dit was niet goed. Ze nam het eetbakje en hield het voor haar neus. Maar ze wist allang dat het niet zou baten, er was zwaarder geschut nodig. Ze vloog naar de tafel, waar twee strengen trosgierst op lagen. Maar ook de trosgierst wilde Klaasje niet hebben, ze draaide haar snaveltje er steeds van weg en draaide zelfs helemaal om haar as, voor zover het lukte. Ze zette verwarde stappen in grote bogen en moest alles in het werk stellen haar evenwicht te behouden.

Niet goed, niet goed, niet goed! Maar ze moest rustig blijven. Met de trosgierst in de kooi, stevig in haar ene hand, zocht ze naar de afstandsbediening. 'Rustig maar,' prevelde ze, 'rustig,' deels tegen zichzelf. Ze neuriede nerveus en zette een vierentwintig uur durende video op, slaapliedjes op een xylofoon. De video startte op het tweede uur. 

'Eet maar,' sprak ze bemoedigend, 'zo Klaasje, eet maar lekker,' en ze streek met de trosgierst over zijn snaveltje. De xylofoon tingelde, mechanisch en onverbiddellijk.