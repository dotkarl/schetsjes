---
date: '2021-02-03T10:19:08+02:00'
draft: false
title: 'Notulen van de vergadering ter voorbereiding van de samenstelling van het onverzameld werk van D. Poretsky'
tags: ['d. poretsky']
---

D. Poretsky opent de vergadering. <br>
D. Poretsky bedankt alle aanwezigen voor hun aanwezigheid. <br>
D. Poretsky bedankt alle afwezigen voor hun afwezigheid. <br>
D. Poretsky overweegt: wie niet aanwezig is, had waarschijnlijk ook maar weinig toe te voegen. <br>
D. Poretsky onderschrijft dit. <br>

Punt 1: Het gebrek aan structuur in het werk van D. Poretsky. <br>
D. Poretsky overweegt dat het werk van D. Poretsky weinig structuur kent. <br>
D. Poretsky onderschrijft dit. Hij heeft geprobeerd zijn werken te verzamelen in een verzameld werk, maar dat het werk zich niet laat verzamelen in een verzameld werk. <br>
D. Poretsky draagt aan dat het verzameld werk van D. Poretsky daarom als werktitel “Onverzameld werk” kent. <br>
D. Poretsky vindt dat een grappige woordspeling, maar hij twijfelt of mensen die niet D. Poretsky zijn daar ook om kunnen lachen. <br>
D. Poretsky vat dit op als een aanval op zijn persoon. <br>
D. Poretsky zegt dat hij zich niet aan moet stellen. <br>
D. Poretsky sust de boel door over iets anders te beginnen. <br>

Punt 2: Het gebrek aan literaire kwaliteiten van het werk van D. Poretsky. <br>
D. Poretsky vindt dat de schrijver te vaak in herhaling valt. <br>
D. Poretsky onderschrijft dit. <br>
D. Poretsky overweegt de briefwisselingen van D. Poretsky met F. Zloegob en G. Markowski toe te voegen aan het verzameld werk van D. Poretsky. <br>
D. Poretsky riposteert dat het verzameld werk van D. Poretsky consequent “Onverzameld werk” moet worden genoemd, om verwarring en verkeerde verwachtingen te voorkomen. <br>
D. Poretsky neemt dit voor kennisgeving aan. <br>
F. Zloegob overweegt dat de brieven die hij naar D. Poretsky heeft gestuurd, van persoonlijke aard zijn en niet in diens verzameld werk thuishoren. <br>
D. Poretsky geeft toe dat zijn brieven inderdaad aan de nichterige kant waren. <br>
F. Zloegob geeft aan dat dit de reden is dat het nooit iets is geworden tussen D. Poretsky en F. Zloegob. <br>
“Dit” wil in dit geval zeggen: dat D. Poretsky niet alleen hetero is, maar ook homofoob. <br>
D. Poretsky is deze hele redactievergadering al doodbang. <br>

Punt 3: Intermezzo. <br>
D. Poretsky vertelt een grap die slecht valt. <br>
D. Poretsky stelt voor het intermezzo te schrappen voor de volgende keer. Een alternatief zou zijn een lied te zingen, gezien dit beter bij zijn kwaliteiten past. <br>
D. Poretsky verwerpt beide voorstellen. <br>

Punt 4. <br>
D. Poretsky merkt op dat dit punt geen titel heeft, zoals de rest. <br>
D. Poretsky stelt voor om ter plekke een titel te verzinnen. <br>
D. Poretsky werpt tegen dat deze bezigheid niet op de agenda staat, en daarom pas behandeld dient te worden bij punt 7: WVTTK. <br>
D. Poretsky is het hier mee eens. <br>

Punt 7: Wat verder ter tafel komt. <br>
D. Poretsky vindt dat punt 4 een titel gegeven moet worden. <br>
D. Poretsky is het daar mee eens. <br>
D. Poretsky neemt met een meerderheid van 100% de volgende titel aan: “Doorgeschoven naar de volgende vergadering.” <br>
Punt 4 wordt doorgeschoven naar de volgende vergadering. <br>

Afsluiting. <br>
D. Poretsky bedankt de aanwezigen voor hun waardevolle inbreng en F. Zloegob. <br>
Gedurende de borrel die volgt, sneuvelt F. Zloegob. Het is de eerste dag van de Derde Irblafsische Burgeroorlog. <br>