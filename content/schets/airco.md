---
date: '2025-10-22T08:07:56+02:00'
draft: false
title: 'Airco'
tags: ['karin','petra', 'vera']
---

Begroting is een spel met getallen. Of dat duizendje nu daar staat of daar, als het onder aan de streep maar klopt.

'Maar eigenlijk klopt het dus wel,' zegt ze.

'Nee, want in de begroting ontbreekt er een ton.'

'Maar die ton is er wel, hij staat alleen weggemoffeld onder operationeel.'

'In dit overzicht niet.'

'Maar in de werkelijkheid wel. Maar,' ze ziet het doodlopend pad, 'dat is een semantische discussie.'

Haar telefoon trilt. 

'Ik neem deze even op, het is Jolien en het is al de tweede keer dat ze belt.'

Ze scrollt op en neer door de excel, de logica begint langzaam op te lichten uit de wirwar. Voor het eerst sinds ze samen in het hok zitten, kijkt Petra op haar eigen scherm.

'Ja,' zegt ze, 'ja, hm-hm. Dat heeft onderhoud vanochtend gedaan, dat klopt. Maar dat is nu geweest en nu kan de server weer aan. Dat hadden ze inderdaad door mogen geven, dat klopt. Maar dat hebben ze niet gedaan. Nee, weet ik, weet ik. Ik laat het Vera meteen weten, dan kan ze verder.'

Er kwam stoom uit Vera's oren, zei Jolijn.

'Hebben wij verder nog iets te bespreken?'

Ondertussen tikt ze een mailtje waarin ze de laatste stand van zaken doorgeeft.

'Alleen de *main take-away*, die moet nog ingevuld worden.'

Ze heeft er nu geen inspiratie voor. Karin opent de powerpoint van een andere afdeling.

'Het trucje afkijken,' lacht ze, 'slim.'

'Eigenlijk staat daar ook nooit iets, nou ja, iets heel veelzeggends.'

Maar dit punt zal moeten wachten tot na de pauze.

De kaas op de laatste panini is bruin geworden onder de hittelampen. Ze kijkt twijfelachtig maar laadt hem toch op haar dienblad, samen met een pak karnemelk. Bij een statafel vlak bij de koffieautomaat staan Tim, Rory en Marieke. Ze vraagt, mag ik nog even aansluiten, maar Tim zegt, ja maar we gingen net weg.

'O,' zegt ze, 'gezellig.'

'Sommige van ons moeten ook nog werken,' grijnst Tim, maar hij is zo druk, het is maar half een grap.

Marieke blijft nog vijf minuten. Ze gaat binnenkort naar Malmö op vakantie voor een paar dagen. Ze is er vroeger geweest, maar dat was voordat ze kinderen hadden. Die blijven in Nederland, dus misschien gaan ze wel alleen vier dagen uitslapen.

Nu heeft ze een halfuur. Vera zit op haar werkplaats en kijkt naar het scherm. Ze vraagt, hoe is het nu, en legt haar hand op haar schouder.

'Onderhoud heeft de airco uitgezet,' ze is nog steeds boos, 'in het serverhok werd het al gauw dertig graden, dertig-plus. Ik heb de AX-17 uit moeten zetten want die begon snel oververhit te raken. En wie herstart dat ding nu? Ze hadden het eerst bij ons moeten vragen, of het wel kon. En ze hebben het wel bij de teams gevraagd, en die zeiden het is prima, maar zij wisten best dat wij daar ook wat van vinden.'

Ze begrijpt het.

'Laten we eerst dit probleem oplossen en daarna evalueren. Wie kan de server aanzetten?'

'Ja, dat weet ik dus niet.'

Ze kijkt de ruimte rond. Eén rij verder zit Han, hij zit achterover geleund in zijn bureaustoel met zijn ene been over het andere en kijkt op zijn telefoon. Ze stapt op hem af.

'Han, heb jij toegang tot de servers in het serverhok? Kun jij die herstarten? Of weet jij anders wie dat wel kan? Je zou er iemand heel blij mee maken.'

'Ja hoor,' heel nonchalant, 'dat kan ik wel.'

Ze draait zich om.

'Stemmen jullie dit samen dan even af?'

Vera komt overeind uit haar stoel, ze lacht verlegen en bedankt.

Ze neemt een kop koffie. Het apparaat pruttelt, ze mijmert, ze zitten praktisch tegenover elkaar, ze hoeft maar over haar beeldscherm heen te turen en te zeggen, Han? En ze weet, door het nu voor haar te doen, houdt ze het patroon in stand. Maar er is een moment om een probleem op te lossen en een moment om te leren. En als er stoom uit je oren komt, dan is het niet het moment om te leren.

Maar die stoom, dat viel nu net toch ook weer mee.

Eenmaal op haar werkplek, vouwt ze haar handen voor haar neus en tackelt, in drie bullits, de *main take-away*.