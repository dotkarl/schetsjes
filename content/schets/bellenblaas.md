---
date: '2025-08-22T09:18:08+02:00'
draft: false
title: 'Bellenblaas'
tags: ['patricia', 'rolf']
---

'Je moet rustig blazen kijk: zo. Ja, mooi hè? Probeer het maar. En: rustig blazen hè. Rustig. Rustig. Levy, rustig! Je moet rustig blazen. Nee, zo lukt het niet, je blaast veel te hard. Je moet rustig blazen, Levy. Zal ik het nog een keertje voordoen? Kijk, goed kijken hè? Je sopt eerst een beetje goed en dan: ---, heel rustig. Kijk eens wat een grote bel! Rustig blazen dus, ja probeer maar. Rustig. Rustig. Nee, dat is te hard, Levy. Je moet rustig blazen. Rustig blazen. Rustig!'

En de buurman zat in de tuin en kwam, hoe hij het ook probeerde, maar niet voorbij paragraaf 203 van de *Philosophische Untersuchungen*. En hij zei tegen zichzelf: rustig, rustig.
