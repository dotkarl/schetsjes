---
date: '2025-09-27T09:13:58+02:00'
draft: false
title: 'Papa'
tags: ['rolf', 'luc']
---

Het jochie klom op de steen en vond zijn evenwicht. Hij wees en zei: 'Papa.'

Zijn vader kwam net de voordeur uit. 'Nee,' zei hij. 'Dat is de buurman. Ik ben papa.'

'Ssst, Levy,' grapte de buurman, 'dat is een geheimpje!'

Hij lachte maar wist niet zeker of het grappig was. 'Hier,' zei hij, 'pak maar mijn hand,' en hij hielp hem van de steen af, naar de auto. De knul waggelde van links naar rechts, god weet waar hij uit was gekomen als papa hem niet vast had.

Twee dagen later stond hij voor de deur om een pakketje af te geven. Hij klopte op het raam. 'Doet jullie bel het niet?' vroeg hij. De bel bleek het inderdaad niet te doen.

'Hoe gaat het met de kleine?'

Hij had een chromosonale afwijking, vertelde hij, hij had nu de ontwikkeling van een kind van twee. 's Nachts huilde hij altijd om half twaalf en om half twee, dan wou hij bij mama en papa in bed. Hij was nu vier. Ze hadden hem bijna zo ver dat hij in zijn eigen bed sliep, maar toen gingen ze op vakantie en hadden ze weer toegegeven. Zijn vriendin zat nu al drie maanden thuis met burnoutklachten. Maar niet alleen daarom, voegde hij er nog gauw aan toe.

Hij zei: 'O jee, vreselijk,' en dacht: vier jaar alweer. Hij herinnerde zijn grapje en wist nu zeker dat het niet grappig was.