---
date: '2025-12-20T10:04:36+01:00'
draft: false
title: 'Rifka'
tags: ['tom']
---

Vanuit zijn ooghoek zag hij een vrouw haar pas inhouden voordat ze achter hem aansloot. Hij deed een stap naar voren en legde twee muziekdoosjes en een theelichthouder op de toonbank. De theelichthouder had de vorm van een uiltje.

'Hij is een beetje beschadigd,' zei de dame met het inpakpapier. 'Dat had u gezien?'

Hij had het niet gezien.

'Dat hoort een beetje bij tweedehands, h√®,' glimlachte ze vriendelijk. 'En de muziekdoosjes, maakt dat niet uit of wilt u nog weten welke wat is?'

'Dat is wel handig,' zei hij, maar hij zei het en wist eigenlijk al dat het niet echt uitmaakte. Toch dook ze een balpen voor hem op.

Hij schreef in zijn hanenpoten en toen hij opkeek, herkende hij twee kraalogen en het donkere haar dat als een gordijn haar smalle gezichtje omlijstte. Hij wist dat ---, maar? 

Maar nog voordat hij de vraag had gesteld, schoot het hem te binnen.

Rifka. Ze hadden samen een tweedaagse presentatiecursus gevolgd. De eerste dag dacht hij, hm, en haalde zijn schouders op. Maar de tweede dag droeg ze een blauwe trui en een andere broek, en plots was ze zo mooi. Ze had een kind van een jaar of zes, hij wist niets van een man. Ze was er met haar collega, hoe heette ze? Een oudere vrouw, Nel.

Als ze morgen een baan mocht kiezen, dan zou ze op een boerderij willen werken waar ze iets met duurzaamheid en diversiteit deden. Ze vertelde heel enthousiast maar hij kon het verdienmodel niet achterhalen. Toen ze over een liedje moesten spreken, koos ze voor een liedje van The Kiffness waarin hij het plezier van een derdewereldjongetje gesampled had.

Nel had een vrolijk liedje gekozen omdat ze anders zou moeten huilen. Maar ze was nog niet begonnen uit te leggen wat ze er mooi aan vond, of ze begon te huilen.

Hij herinnerde zich dit allemaal, en hij kon zich niet herinneren wat hij gisteren gegeten had.

Maar ze keek naar de meid achter de kassa die haar mascara had doorgetrokken tot haar neusvleugels, en zei dat ze het zelf wel thuis in zou pakken. Ze deed de cadeautjes in haar tas en liep achterlangs. Hij richtte zich op het inpakpapier. Zijn zus haar naam was nauwelijks te ontcijferen. De bel bij de ingang klingelde. Hij schudde het van zich af.

Buiten was het al donker, het gele kerstlicht was diffuus in de avondmist. Hij dacht, het is net als toen hij Janneke zag op het station. Op het moment dat ze zag dat hij naar haar lippen keek, herinnerde hij zich dat hij zijn baard had afgeschoren en liep hij snel door.