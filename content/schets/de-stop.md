---
date: '2026-02-07T08:30:05+01:00'
draft: false
title: 'De stop'
tags: ['dit is geen boom']
---

Daantje Brons liet haar hondje, het was een Maltezer, uit in het bos bij de Sint-Jansberg. Dat deed ze elke ochtend en elke middag. In de avond nam Frans, haar vriend, het over, want ze waren niet getrouwd ondanks dat ze al vijftien jaar bij elkaar waren en samen een dochtertje hadden, Fenna. Ze vond het niet fijn om in haar eentje, van Jacky had ze weinig te verwachten, in het donker door het bos te lopen. Frans vond het onzin om drie maal daags de auto te nemen naar het bos bij de Sint-Jansberg, ze zouden toch ook prima in de wijk de hond uit kunnen laten? Maar Daantje vond het belangrijk dat Jacky in de natuur kon ravotten. Soms liet ze de hondenlijn een paar meter vieren en dan pakte hij een stok deed zo van *grr-grr!* en smeet hem de bosjes in. Los durfde ze het hondje niet te laten, want haar ouders hadden vroeger een Tibetaanse Spaniel met een manke poot, die is toen onder een auto gekomen.

Het was een dinsdagmiddag, toen Daantje enkele passen van het pad af, een object zag glimmen tussen de herfstbladeren. Het lag niet in haar aard zulke dingen te onderzoeken, meestal was ze in gedachten verzonken. Waarom vandaag dan wel? Ze kon het achteraf niet verklaren, niet alleen omdat er geen enkele aanwijsbare reden was voor haar afwijkend gedrag, maar ook omdat ze in de dagen, weken en maanden die volgden, helemaal niet meer aan het incicent terugdacht. Ze stapte op het voorwerp af en schoof de bladeren met haar voet weg. Het was een stop, zoals ze ook in hun gootsteen gebruikte bij het afwassen, maar dan groter en gemaakt van aluminium. Hij zat stevig in de grond verankerd. Daantje ging door haar knieën, greep de stop aan het ijzeren kettinkje vast, en trok het ding zonder erbij na te denken uit de grond. Er klonk een zachte *plop!*, nauwelijks hoorbaar boven het geruis van de boombladeren, verder niets. 'Nou Jacky,' neuriede ze, 'wat de mensen toch zoal, hè? Hè jochie! Schatje van me!' En ze knuffelde de hond en hij likte haar wang. Ze draaide zich om en liep de rest van haar route, stop in de hand, en deponeerde het ding in het prullenbakje bij de parkeerplekken. Ze dacht er verder niet bij na. De auto had, omdat de lucht vochtig was, moeite om te starten, ze had wel drie pogingen nodig.

Wat maar weinig mensen weten, Daantje ook niet, is dat de aarde van binnen hol is en gevuld met een aangenaam geurend maar ontzettend giftig gas. Als je het in voldoende hoeveelheden inademt, dan word je vergeetachtig en je poep kleurt groen. Hoewel, groen, nu ja, groen... Als je het zou zien, dan zou je eerder zeggen, groensig. Wat nu gebeurd was, op het moment dat Daantje die stop uit de grond trok, ontstond er een lek in de aarde, waardoor dat gas ontsnapte. De eekhoorns en de vogeltjes en de spinnen in het bos raakten er helemaal van in de war, dat trok de aandacht van enkele biologen. Die schreven een onderzoeksvoorstel om de bossen bij de Sint-Jansberg grootscheeps te onderzoeken. Wonderwel sleepten ze er een riante beurs voor in de wacht. (Het was natuurlijk niet echt wonderwel, want de ambtenaar die het voorstel goedkeurde, had warme banden met Esther Vreeswijk, de tante van Lenny, die niet zijn naam aan het onderzoeksvoorstel had verbonden, maar wel werkte op dezelfde faculteit en zijn vriendin ook, en díe had dus meegeschreven aan de inleidende paragraaf. Op een verjaardag had hij er met enthousiasme over verteld.) Binnen een mum van tijd, ambtenarentijd, dus dat wil zeggen binnen twee tot drie jaar, was een compleet onderzoeksteam samengesteld om te achterhalen waar het vreemde gedrag van de dieren vandaan kwam. Dag in dag uit kwamen ze in dat bos, namen monsters, schreven hun aantekeningenblokjes vol en zetten er camera's neer die in het donker konden kijken. Enkele van hen overnachtten er zelfs regelmatig in een tentje om de gekte van dichtbij te kunnen ervaren, maar eigenlijk vooral om onder het licht van de maan de liefde te bedrijven met Julianna, die uitwisselingsstudente was uit Argentinië. Ze rook zo lekker! Het onderzoek leverde helaas niets op, want binnen een mum van tijd waren ze vergeten waarom ze daar precies waren of dat hun poep ooit een andere kleur had gehad dan groensig.

Lenny's inmiddels ex-vriendin schreef mee aan een artikel waarin ze de mislukking documenteerde, en juist toen kwam Daantje erachter dat Frans in de avond helemaal niet naar het bos ging om met Jacky te wandelen. Maar dat hij de auto nam naar Fieke, een lerares aardrijkskunde op de school, die andere middelbare school in de stad, dus niet die ene waar Fenna op zat. De klootzak! Maar ook, vroeg ze zich af, hoe had hij die lerares dan ontmoet als ze niet lesgaf op de school van hun dochter?