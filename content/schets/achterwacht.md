---
date: '2025-12-08T07:43:51+01:00'
draft: false
title: 'Achterwacht'
tags: ['lisa', 'lucas', 'suzan']
---

'En,' probeerde ze voorzichtig, 'hoe gaat het met Bianca?'

'Ja,' het was zo'n langgerekte ja, 'nou, we hebben een afspraak staan, hoor! Maar je kent Bianca, het is altijd maar de vraag of dat doorgaat.'

Sinds Bianca kinderen had, moest iedereen zich naar haar wensen en haar agenda voegen. Suus was de laatste drie keer bij haar geweest en zij nog geen een keer bij Suus.

'Maar gelukkig,' ze leunde tegen Lucas aan en haakte haar arm in de zijne, 'heb ik altijd iemand die dan alsnog met me mee wil.'

Verschrikt zette hij zijn thee neer en zei, met zijn mond nog vol met pepernoot: 'Hoezo? Ik weet niet wat jullie afgesproken hebben.'

Lisa schoot vreselijk in de lach, ze hield haar hand voor haar mond. 

'Man, zeg toch gewoon ja!'

Maar wat als ze sushi gingen eten of iets wat hij niet lekker vond? Hij stond, vond hij, volledig in zijn recht, en schoof het bakje weg.

'Als ik niet uitkijk, vreet ik dat hele ding leeg.'