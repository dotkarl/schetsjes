---
date: '2025-12-09T07:34:49+01:00'
draft: false
title: 'Het verlossende woord'
tags: ['jan']
---

Hij beluisterde zijn voicemail. Het was Frans, of hij hem terug wou bellen. Dat kon alleen maar betekenen dat zijn voorstel opnieuw was afgewezen.

Of niet.

Hij maakte eerst af waar hij mee bezig was en nam voor de zekerheid nog een taakje op zich, iets kleins. Daarna belde hij toch maar terug.

'Jan.'

'Goeiemiddag.'

'Hoe is 't?'

'Goed hoor. En jij? Lekker aan het bellen geweest, vandaag?'

'Jazeker. En ik heb slecht nieuws voor je,' hij liet een dramatische pauze vallen, maar niet te lang, want ook hij was nerveus. 
'Je zal 18 april vrij moeten houden in je agenda.'

Het kostte hem enkele momenten om te schakelen. De commandocentra in zijn hoofd streden om de correcte interpretatie, de linkerhelft juichte en de rechterhelft suste in afwachting van meer informatie.

'Jeetje,' zuchtte hij, 'dat komt wel even binnen, ik moet je bekennen, ik ben er kapot van.'

Frans lachte.

'Maar ik zal me er weer doorheen slaan, als altijd.'

'Zeker, zo ken ik je weer.' 

De selectiecommissie was geïntrigeerd door het onderwerp en hun interesse was gewekt ook door zijn achtergrond als socioloog. Eén lid vond de tekst van het voorstel wat stijfjes.

'Eén ding nog, of je dit nog even vierentwintig uur voor je wil houden, dan komen we morgen met een aankondiging.'

'Oei, ik weet niet of ik dat kan belo---,' hij maakte de zin geeneens af, 'nee grapje, komt goed.'

Toen hij ophing, trilde zijn ademhaling nog steeds.