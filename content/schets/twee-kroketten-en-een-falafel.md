---
date: '2025-08-27T07:43:47+02:00'
draft: false
title: 'Twee kroketten en een falafel'
tags: ['marloes', 'tom']
---

Zij was een leeuw, hij zat opgescheept met een penguïn. 

Het leeuwenleven is alleraardigst, een leeuw is een koning, hij ligt een beetje te bruinen in de zon en brult. Een leeuw weet dat, wat er ook op z'n pad komt, hij 'm waarschijnlijk wel aankan. Een penguïn daarentegen is een lafaard. Het beest hobbelt en glijdt en hoopt maar dat 'ie niet gepakt wordt. Na anderhalf uur had hij er kramp van in zijn nek gekregen. 

Toen de docent hem er naar vroeg, zei hij, ik voelde me net een patiëntje. Hij lachte, zo zag het er ook uit.

Nu stonden ze bij de döner en bestelde hij een falafel voor later en een kroket voor nu. Of zij ook wilde. Twee kroketten en een falafel, alstu.

Hij was een penguïnheer en betaalde dus met liefde.

Ze woonde hier nu al bijna een jaar en ze was nog nooit naar een concert geweest. Ze had een bandje gezien, zo'n onbekende die net hun tweede plaat hadden gemaakt, maar ze begonnen pas om tien uur. En trouwens, ze had ook niemand om ermee naartoe te gaan. Maar dan ga je toch lekker zelf, zei hij, want dat is wat hij zou doen. En ze zei, ja misschien doe ik dat wel.

Ze fietsten terug naar huis en aten hun kroketten. Ze vroeg hoe het was om een penguïn te zijn, en hij zei dat hij er nog steeds niet helemaal van bekomen was.

Weken later stond hij in de douche en dacht hij: of zocht ze iemand om met haar mee te gaan? Hij kon zichzelf wel voor zijn kop slaan, maar zijn stijve penguïnarmen konden die hoek niet maken. De band trad op maar ze stond niet in het publiek.
