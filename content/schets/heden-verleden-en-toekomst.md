---
date: '2025-09-22T09:38:47+02:00'
draft: false
title: 'Heden, verleden en toekomst'
tags: ['dit is geen boom']
---

Heden, verleden en toekomst lopen de kroeg in. -- Nee, nee zo was het niet. Het was meer: het heden loopt de kroeg in, het verleden zat er al en de toekomst zou elk moment kunnen arriveren.

Het verleden wou een DAB'je bestellen, dat is hoppig Duits bier dat in je herinnering beter smaakte. Maar helaas: het verleden bestaat niet meer, dus die bestelling bereikte nooit de oren van de barvrouw.

De toekomst komt nog geen minuut later binnen en wandelt linea recta naar de bar. Maar helaas: de toekomst bestaat nog niet, dus die kon zijn Paulaner halve liter wel op zijn buik schrijven.

Beide kijken naar het heden, dat weer eens diep zucht en met een air van komt-het-weer-op-mij-aan-jongens richting de bar tiptapt. Maar helaas: het heden is een ondeelbaar moment, niet meer dan de grens tussen verleden en toekomst maar zonder enig bestaan op zichzelf. 

Dat hij slechts een pilsje van de tap wil, doet daar niets aan af. 

De barvrouw neuriet mee met dat ene nummer van Johnny Logan en wast om bezig te blijven wat glazen af. Ze denkt aan haar vriendje Mark, die een pet draagt omdat hij niet kan accepteren dat hij kaal begint te worden, ze ziet de drie jongens geeneens staan.

Gefrustreerd slaat het heden op de tafel: 'Wiens stomme idee was dit Ã¼berhaupt?' Maar het verleden kon het zich niet herinneren. Hij zucht: 'En nu?' Maar de toekomst blijft hem een antwoord schuldig.

En het wordt maar donkerder en donkerder en straks weer lichter en lichter. Wat een nacht.