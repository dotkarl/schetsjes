---
date: '2025-08-23T18:34:54+02:00'
draft: false
title: 'Greppel'
tags: ['layla', 'niek']
---

Ze werd gevonden in de greppel met messteken in haar hals en in haar buik. Een medewerkster van de oproepcentrale, ze had nachttdienst, had live meegeluisterd. Ze keek naar het plafond want zij had ook over onverlichte fietspaden gereden, net buiten de stad. Niet die ene waar ze gepakt was, dat niet gelukkig, maar wel soortgelijke.

Maar hij zou het niet begrijpen, hij zou hard zijn. Hij zou zeggen: je hebt dit zelf zo gewild, want jouw hart is altijd groot geweest. Ik ben niet zo, van mij had die rat mogen verdrinken en had ze nu nog geleefd. 

Maar zo simpel kon het toch niet zijn?

Als hun bootje was gezonken, dan had ze haar fiets in de schuur gezet en zich op bed laten vallen en was ze wakker geworden met haar blonde haren in haar mond. Tegen het middaguur zou ze naar beneden komen en haar moeder zou vragen hoe het was, en ze zou zeggen, leuk. Maar als hij het niet had gered, dan de tientallen anderen op die boot ook niet. En ze zag hen om zich heen grijpen terwijl de golven over hen heen spoelden en het water hun longen vulde. 

Zou dat het waard zijn geweest?

Ze draaide op haar zij en bekeek hem, ze keek in zijn openhangende mond. Hij droomde dat hij de pan soep vergeten had en vroeg of hij de pan soep even moest halen. Ze zeiden ja, maar ze zeiden het met een ondertoon waardoor hij het niet vertrouwde. En hij zei, heel duidelijk: als deze pan soep bij enige illegale activiteit betrokken is, dan wil ik daar niets mee te maken hebben.

Een baan van licht kroop door de kier van het raam over haar rug. Ze draaide en nog eens. En ze knipte het licht in de gang aan toen ze naar de wc ging.
