---
date: '2026-02-21T10:42:48+01:00'
draft: false
title: 'Aan lager wal'
tags: ['johan', 'lisa']
---

'Maar je hebt maar één echte vriend,' zei ze bezorgd, 'en wat als ik dan wegval? Wat moet je dan?'

Hij legde zijn handen bovenop zijn hoofd.

'Dan sluit ik me aan bij een sekte, zo eentje op een boerderij waar we met z'n allen naakt dansen. Of ik word onderdeel van een, een, hoe heet het, een militie. Zo'n racistische militie die alle buitenlanders het land uit wil jagen. Daar heb je nog echt dat groepsgevoel, dat ouderwetse --- dan radicaliseer ik,' hij grijnsde, 'ik radicaliseer om niet door te draaien.'

Ze keek op haar telefoon. In de buurtapp vroeg een mevrouw van drie straten verder: 'Iemand zijn kliko kwijt?' en postte een foto van een groencontainer die, tussen de struiken, half in het water lag.

'Moet je kijken,' ze hield haar telefoon voor zijn neus.

'Ik had het al gezien. Het is grappig, ik vond net alsof die container een nachtje doorgehaald had, dat die daar zo ligt van *aahhh!*'

'Hij is aan lager wal geraakt,' meesmuilde ze en hij lachte ook. 'Zal ik dat posten?'

'Ik weet niet,' overwoog hij langzaam, 'weet je nog laatst toen die, die Sharisa klaagde over de straatverlichting op het Osterbospad? Je weet niet hoe mensen reageren op zo'n app.'

Dat was zo, dus ze deed niets en kroop dichter tegen hem aan. 