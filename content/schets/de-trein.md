---
date: '2025-10-19T14:06:42+02:00'
draft: false
title: 'De trein'
tags: ['leon']
---

Naast hem wiebelde een jongen, het was een man. Hij, je verzint het niet, hij bekeek op zijn telefoon een documentaire over de nazi's. Af en toe werd het archiefmateriaal afgewisseld door spannende filmsc√®nes. 

Hij moest denken, dat meisje. Ze las voor, ze trad op als dichteres, ze las voor lesbisch te zijn en ze voelde zich zo anders dan de rest. En ze dichtte, nu weet ik hoe de Joden zich in de jaren '40 voelden. Dat was in het historisch treinstel, dat was dan literair.

De wereld was veel zwarter en veel vreselijker dan zij zich en hij zich konden voorstellen, zij allemaal, hoeveel gedichten ze ook voordroegen of docu's ze ook keken. Want dat waren constructies, reconstructies. Die kwamen voort vanuit een notie van het eind. 

Maar juist niet weten hoe het zou eindigen, dat was de ware wreedheid. En dat het dan eindigde het zoals het eindigde, dat was de trap na.

Godverdomme, ze scholden maar, zo tegenwoordig. En ze schreeuwden hun stemmen schor, dat ze aan de juiste kant van de geschiedenis stonden. En hoe harder ze het riepen, hoe meer ze erin geloofden. Want daar ging het hen toch om, dat ze het maar geloofden. En dan? Maakte dat het waar?

De nazi's, sommige van hen hadden geeneens door dat zij de, nou ja, de nazi's waren. Die dachten, wij zijn de goeien. Dat was waarom ze zo scholden en schreeuwden.

Nee, hij dan, was hij soms het verzet? Natuurlijk niet. Want hij zou er net zo goed naast kunnen zitten, dat wist hij maar al te goed. Hij stelde zich voor, straks stond hij aan de hemelpoort en werd het vonnis opgelezen en hij dacht, verdomd, als je het zo zegt, dan klinkt het inderdaad niet zo fraai. Zo zou het zomaar kunnen eindigen.

Zolang het een reconstructie was, was het te verteren. Want je kon dan altijd zeggen: maar dat was toen.

En nu was toen. Dat zeiden ze, met hun spandoeken en hun megafoons, godverdomme iedereen moest het horen.

Maar niets wat gebeurt, gebeurde zoals toen, en niets kan recht doen aan dat leed, het leed wat daar plaats had. Dat had hij lang geleden al geleerd en hij leerde het opnieuw toen hij er rond werd geleid en hij dacht, daar had ze achter haar tiepmachien gezeten. En van daar had ze uitzicht op de Appelplatz, en ze had, God weet, misschien wel instemmend geknikt.

Hij stopte het boek terug in zijn tas, de woorden kwamen allang niet meer binnen. Maar de ritssluiting brak, hij stond op en op de wc las hij in spitse watervaste stift: *Free Gaza, support the resistance!*