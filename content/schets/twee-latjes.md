---
date: '2025-12-28T09:26:11+01:00'
draft: false
title: 'Twee latjes'
tags: ['emma', 'jacques', 'johan']
---

Het was hem tot dan toe nooit opgevallen hoe stil de waterkoker van zijn ouders eigenlijk was. Zijn moeder kwam met een vers kopje en zette het op de glazen onderzetter.

'Had je het zakje hergebruikt?'

'Ja. Die had je op de aanrecht laten staan.'

Vroeger zou ze 'ach!' hebben geroepen. Er was dus iets in beweging.

Zijn vader staarde voor zich uit met zijn handen over elkaar, een leeg koffiekopje voor zijn neus. Mam was achter de bank gaan staan en keek naar buiten. 'Wat zijn die ramen vies!' viel haar op, ze beet op haar middelvinger. Hij keek over zijn schouder maar zag niets.

De energierekening, ging hij verder, nu ja, dat was om van te schrikken tegenwoordig. Nu de huurder beneden vertrokken was, waren ze wel even met de neus op de feiten gedrukt. En dan moet je nagaan, ze stookten alleen maar de woonkamer en de badkamer!

Er was een mannetje geweest, laatst, en die zei dat ze toch wel moesten overwegen om de zolder te isoleren. Dat was ook beter voor de waarde van het huis, dan hoefde de volgende niet te zeggen: en dan moeten we ook nog die zolder gaan isoleren, zeker!

'Eerst moeten de spullen achter die schotten opgeruimd worden, dan.'

'Maar dat is niet zoveel meer, laatst hebben we ook al een boel opgeruimd.'

'Ach! Maar je hebt geen idee wat er allemaal achter die schotten staat!'

'Het ligt eraan hoeveel het gaat kosten, natuurlijk. Kijk, als je de boel voor drieduizend kunt isoleren, dat loont zich nog, voor de komende paar jaar. Maar als het vijf- of zes- of zevenduizend is, je weet het niet tegenwoordig.'

'En die schotten moeten we dan ook weghalen.'

'Ja. Dat wordt nog een heel gedoe.'

'Ach! Een heel gedoe! Het is een kwestie van twee latjes,' met haar duim- en wijsvingers tekende ze een rechthoek op de rugleuning van de bank, 'waar die dingen mee vastzitten. Dus je pakt één zo'n latje en dat schroef je los en dan trek je die schotten er zo uit.'

'Ik zou het de timmerman kunnen vragen, wat hij ervan denkt.'

'Ach! De timmerman! Twee latjes, dat lukt jou toch ook!'

'Maar dan zul je er achter moeten kruipen en ze schuiven ook voor geen meter, die schotten. En je hebt daar geen licht, natuurlijk. Wat ik zei, een heel gedoe.'

'Ach nee! Je gaat daar toch niet achter kruipen! Het zijn twee latjes,' ze tekende een rechthoek met duim- en wijsvinger en begon harder te praten, 'je schroeft die bovenste los en dan trek je zo'n schot er zó uit.'

'Je bedoelt aan de buitenkant?'

'Ja, natuurlijk aan de buitenkant! Je gaat toch niet achter die schotten lopen knommelen!'

'Ik zal het die timmerman eens vragen.'

'Jij met je timmerman!'

'Het is toch een kleine moeite voor hem? Als hij er toch is, straks! Dan kan hij net zo goed even naar boven lopen en meekijken naar de constructie.'

'Er is niks mis met de constructie. Het is een heel simpele constructie. Het zijn maar twee latjes boven en onder. Dat is destijds met de beste bedoelingen gemaakt.'

'Maar eerst opruimen dus,' besloot hij diplomatiek. 

Hij nam een slok van zijn thee. Earl grey, hij baalde, die smaakte hem de tweede keer altijd naar karton.