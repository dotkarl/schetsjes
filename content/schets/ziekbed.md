---
date: '2025-09-08T08:55:30+02:00'
draft: false
title: 'Ziekbed'
tags: ['dit is geen boom']
---

Het begon met snotteren, toen kwam de koorts en verschenen er glasachtige builen op zijn huid. Nu lag de huidige koning van Frankrijk al weken te verwelken op bed. 

Dacht je dat er maar iemand langskwam om hem gezelschap te houden? De mensen hadden het druk druk druk, tegenwoordig en eigenlijk altijd al. *Occupé* met werk, de kinderen, de eliminatie van metafysica door de logische analyse van taal; hij had in de loop der jaren zoveel smoesjes gehoord, naar buiten toe deed hij niet eens meer de moeite zich erover op te winden.

(Maar van binnen vrat het aan hem. Hij was boos, nee hij was woedend! Hij ziedde op de *existants* die in vrolijke onnozelheid hun leven leiden, die oog hebben verloren voor alle arme, lijdzame wezens gevangen in het schemergebied tussen het zijn en het niet. Hoe wreed en oneerlijk kon de wereld zijn!) 

'Maurice!' riep hij. 'Maurice, kom hier *«tousse tousse»* en breng me mijn *«tousse»* zalfjes!'

'Ja, sire, ik kom eraan, sire,' klonk het vanuit de badkamer, en daar klonk het oorverdovend kabaal van de spoelbak.

Maurice was natuurlijk ook maar een onderkruipsel, een *rat*. Het was een uitvreter die maar wat graag gebruik maakte van zijn toilet en bad-douchecombinatie en de kookplaat met acht pitten en het hemelbed in de royale logeerkamer. Hij had een muisachtig gezicht en vrouwelijke wimpers, soms werd hij onpasselijk van zijn aanblik. Maar het was de enige die hem bij had gestaan, al die jaren. En zijn goedheid mocht dan wel uit egoïstische motieven voortkomen, als de koning riep om zijn zalfjes, dan kneep Maurice meteen af.

'Au! Kijk toch uit!' beet hij, toen de bediende al te nonchalant de buil op zijn wang insmeerde.

Wat was er toch van hem geworden? Ooit was hij oppermachtig geweest, een zonnekoning, de vertegenwoordiger van God en het goddellijke op aarde. En nu? Overgeleverd aan deze nietsnut met zijn spitse neus en vlassnor en benige vingers met lange nagels. Waarom kwam er maar geen eind aan? Waarom werd deze vreselijke *maladie* alleen maar erger en erger, zonder ooit dichter bij het punt van de eeuwige verlossing te komen?

Tranen begonnen zich te vormen in zijn ooghoeken. Maar hij knipperde snel en fel, en beval Maurice onmiddellijk te vertrekken opdat hij zijn zwakte niet zou zien.

De nacht kwam zonder incidenten. De koning viel in slaap, de kaars op zijn nachtkastje had nog genoeg leven in zich. Met een tedere glimlach keek Maurice naar zijn vredige, met builen bedekte gezicht, en blies de vlam uit. Hij had nooit kunnen vermoeden dat Frankrijk die nacht tot constitutionele monarchie zou worden uitgeroepen; de ochtend erop was zijn meester verdwenen en zou nooit meer naar hem omkijken.
