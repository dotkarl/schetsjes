---
date: '2026-01-25T09:22:41+01:00'
draft: false
title: 'Wijs me de weg'
tags: ['aurelius']
---

Heer, wijs me de weg, maar nu nog niet. Een moment, ik pak even pen en papier. U kent me, Heer, mijn geheugen is een zeef. En mijn richtingsgevoel, U weet het, een ramp! Als U zegt, bij de tweede afslag links en bij het kruispunt rechtdoor, dan maak ik daarvan: bij de lantaarnpaal rechts en op de rotonde de derde afslag! Vergeef me, Heer, het is hoe U me gemaakt hebt. Dus U draagt, geef toe, zelf ook wat van de schuld.

Heer, wijs me de weg, maar mag ik iets vragen? Mag het de toeristische route zijn? Ik weet waar de snelweg me leidt, een leven, celibatair, in Uw geest. Ik kijk ernaar uit, uiteraard, begrijp me niet verkeerd! Maar ik heb gehoord, de Ticino is erg mooi rond deze tijd van het jaar. En het zou, als het niet teveel gevraagd is, me een groot plezier doen die schoonheid in te mogen drinken en dat er een bordeel op die route ligt heeft er helemaal niets mee te maken. Bordeel, wie heeft het over een bordeel? Ik heb geen weet van enig ---, ik weet niet waar U het over heeft! Waarom, Heer, begint U toch over zulke zaken? Breng me niet in verzoeking, Heer, ik smeek het U!

Ach, wie houd ik voor de gek? Heer, ik ben zondig, ik ben dol op kontjes. Ik hou van hun vorm, de platte en prontige, hun geur, hun textuur. Ik hou ervan als de vrouwtjes zich drukmaken, ze maken zich om hun cellulitus, bijvoorbeeld. Dat ik hen dan mag zeggen: 'Monica, je kontje, mua!, is perfect zoals hij is.' Ik streel ze zo graag en kus ze vol overgave! Het is vreselijk, Heer, ik weet het, en risicovol bovendien. Een keer liet een hoer in Carthago, vergeef me, Heer, ik bedoel, een vrouw van lichte zeden, in Carthago was dat, ik was nog zo jong, ze liet 'n scheet in mijn gezicht, Heer, het ronkte en stonk als een malle! Ik was woedend en tegelijkertijd, vergeef me, zo vreselijk opgewonden! Alle hoeken van de kamer heb ik haar laten zien, Heer, U zag dat het goed was!

Enfin, we hadden het over --- waarover? Dat weet alleen U, mijn Heer, U bent alwetend en kent het diepst van mijn ziel. Heer, wijs me de weg, de weg terug naar de draad van dit gesprek. Hemel, mijn ziel is zo'n rommeltje! Waarom kan het nou nooit eens normaal gaan!