---
date: '2026-01-23T08:11:30+01:00'
draft: false
title: 'Ogen: rond'
tags: ['jorik']
---

Ogen: rond, groot, bruin. Haar tanden kaarsrecht, wit. Goed onderhouden. Maar toch, net te groot. Als ze lachte, dan kreeg haar gezicht iets komisch, dan zag ze eruit als een kindertekening. Haar handen door d'r haar, ook bruin, ze streek het achter haar oor of gooide het over haar linkerschouder. Het was zo zacht, dacht hij, maar keek je langer, dan veranderde de textuur, dan proefde je het op je tong. 

Maar wat hem vooral opviel, de zachte bolling onder haar kin. Dat was een indringer, niet op zijn plek, het bracht haar hoofd uit proportie met de rest van haar. Haar lijf werd plots een lijfje in een rood-zwart jurkje. En laarsjes om haar dunne beentjes, die ze over elkaar wierp, en ze leunde achterover.

Toch, overwoog hij, lelijk kon je haar niet noemen. Of was het de eenzaamheid, de sluimerende hunkering waardoor hij met alles wel genoegen nam? Nee, want naast haar zat een vrouw, ze was moe en dat al tien, twintig jaar, dat zag je in haar gezicht. Hij moest zich ertoe brengen ook haar aan te kijken. 

Zijn potlood streek over het papier. De gum, vertelde hij zichzelf, zou straks wel komen.