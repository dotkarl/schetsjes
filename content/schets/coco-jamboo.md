---
date: '2025-09-17T11:27:28+02:00'
draft: false
title: 'Coco Jamboo'
tags: ['marloes', 'tom']
---

Bij de rotonde was een jongen met een capouchon op in elkaar gezakt. Een ander hurkte ernaast, hij had zijn hand op zijn schouder gelegd. Hij vroeg: 'Hé. Hé, gaat het wel?'

Ze stapten van hun fiets af en vroegen: 'Wat is er gebeurd?'

'Ik weet niet, hij viel gewoon om. Ik liep er toevallig achter.'

Andere mensen zagen het gebeuren maar hadden andere dingen te doen. De jongen lichtte op in de koplampen en verdween dan weer in het duister. Soms leek hij bij bewustzijn, dan gebaarde hij van laat me met rust. Maar daarna zakte hij weer weg.

Ze vroeg: 'Heeft hij drugs gebruikt, denk je?'

'Ik zou het niet weten.'

Ze dachten na.

'Moeten we de politie bellen? Of een ambulance?'

Nu ze er stonden, hadden ze geen idee. Ze keken om beurten op hun mobiel maar konden geen knoop doorhakken.

Het licht ging op groen, er kwam een zwerm fietsers aan. Ze reden met een boogje om hun heen.

Toen kwam de jongen overeind. Hij hield de capouchon op zijn hoofd, het ding was blauwgroen. Hij strompelde wat naar voren en wat naar achteren. Hij was nog geen twintig, schatte ze, hij had een nog kinderlijk gezicht met sproeten. Toen dacht ze verschrikt: wat als hij zo het verkeer in loopt?

'*Where are you from?*' vroeg hij om hem bezig te houden.

'*Ukraine,*' antwoordde hij, en hij begon te zingen: '*Yah-yah-yah Coco Jamboo yah-yah-yeh!*'

'*What did you use?*' vroeg hij, maar er kwam geen antwoord, alleen maar gezang. En hij wees met zijn vingers naar de hemel.

Hij knikte naar de frietzak met het duimpje omhoog en vroeg: '*Do you need something to eat?*' Maar de aanblik van de frietzak deed hem in lachen uitbarsten, hij werd alleen maar gezelliger.

Ze keken elkaar aan. 

Toen zag hij dat hij in zijn broek had gepist en dacht hij: o, hij is zat. Gewoon: zat, dronken, naar de klote. Achteraf kon hij zich niet meer herinneren of hij dat nu hardop had gezegd of niet. Maar die woorden bleven geëtst in zijn hoofd: o -- hij is zat.

De jongen bleef nog een tijdje waggelen en zette het toen op een lopen, hij liep richting het centrum. Ze keken hem na en toen verdween hij bij de ABN Amro om de hoek.

'Nou, bedankt hè,' zei de jongen in de zomerjas.

'Ja, jij ook hè,' zeiden ze, en ze stapten weer op hun fiets.
