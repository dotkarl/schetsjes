---
date: '2025-09-12T16:28:15+02:00'
draft: false
title: 'De cursus'
tags: ['marloes', 'roy']
---

De cursus ging niet door. Nee: de cursus ging wel door, maar deze bijeenkomst ging niet door. De eerste dus, die van de zevenentwintigste. De eerste bijeenkomst ging niet door. 

Oké: de cursus ging ook niet door, nee in zekere zin ging de cursus niet door. Eigenlijk zouden er twee cursussen zijn, A en B, maar er waren te weinig aanmeldingen voor beide, dus ze waren samengevoegd. Hij had het daar met zijn leidinggevende over gehad en ze hadden het nog nooit eerder zo gedaan, dus het was allemaal even helemaal nieuw en uitvinden. Dus eigenlijk ging er een nieuwe cursus van start, cursus A-B, zeg maar, en in die zin ging B dus niet door, of wel, het was net hoe je het bekeek.

Maar het ging nu dus even om die eerste bijeenkomst, die ging dus ook niet door.

Dat had hij eerder moeten zeggen, inderdaad, dat was zijn fout. Hij had het daar met zijn leidinggevende over gehad en het was even onduidelijk of de administratieve afdeling het nou op zou pakken of hij. Of eigenlijk had hij het moeten doen, hij had het moeten mailen, maar hij was het in de drukte vergeten. Waarvoor excuses. Maar dat hoefde de pret niet te drukken, want hij liet het nu weten (via een spraakbericht op de app van groep A van vorig jaar).

Dus nu was iedereen op de hoogte.

Nee natuurlijk: hij had er alle begrip voor. Niet iedereen in B wilde nu met A opgescheept zitten, want B had A vorig jaar al gedaan natuurlijk. Maar daar had hij rekening mee gehouden in het lesplan, hij had heel veel heel leuke ideeën over hoe hij het interessant kon houden voor de oude groep en ook de nieuwe. Ze moesten het maar zien als een opfriscursus, ze zouden beginnen met een opfriscursus maar daarna zouden ze heel gauw naar de nieuwe stof overschakelen.

En die nieuwe, die zouden het heus wel kunnen bijbenen, het moest ook vooral leuk zijn en leuk blijven. Daar zou hij voor zorgen. Hij hoopte dat haar zorgen daarmee weg waren genomen en nogmaals excuses, en tot volgende week!

Maar ze vermoedde dat hij nog helemaal geen lesplan had, als ze eerlijk was.