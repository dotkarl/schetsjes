---
date: '2025-08-09T10:38:34+02:00'
draft: false
title: 'Het spoor bijster'
tags: ['dit is geen boom']
---

Jaap liep laatst langs het spoor met de bedoeling zelfmoord te plegen. Maar ja, je kent Jaap: hij maar lopen en lopen, en opeens... het spoor bijster! Bijster slim is dat niet, maar ja, je kent Jaap: hij spoort niet.

Dus Jaap maar lopen en lopen en hij denkt: dat moet toch makkelijker kunnen. En wat blijkt: het kan ook makkelijker. 

Dus Jaap weer richting huis. Komt 'ie bij een enorm plein aan. Maar ja: pleinvrees. Dus hij blijft maar aan de rand van dat plein staan, durft niet over te steken. Komt er een mevrouw naar hem toe: 'Is er soms iets, meneer?'

Hij zegt: 'Ja, ik heb pleinvrees.'

'Daar was ik al bang voor,' zegt ze. Ja hoor: pleinvreesvrees. Dus ze valt op de grond, half verlamd, en begint te schuimbekken.

'Nou nou, nu wordt het me toch al te dol,' zegt Jaap. Ja hoor: hondsdolheid. 

Dus hij brengt mevrouw naar de dierenarts en laat haar afschieten.

'Da's dan honderdtachtig euro,' zegt de dierenarts.

'Ho ho,' zegt Jaap, 'af*schieten*, hadden we afgesproken, niet af*zetten*.' 

Jaap laat toch zeker niet over zich heen lopen!

Zegt de dierenarts: 'Gaat u maar even liggen, meneer.' Dus Jaap gaat liggen. Wat blijkt: laat hij t√≥ch over zich heen lopen.

Maar het kan altijd erger.
