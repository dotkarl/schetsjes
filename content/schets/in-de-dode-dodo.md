---
date: '2025-09-08T18:41:52+02:00'
draft: false
title: 'In De Dode Dodo'
tags: ['dit is geen boom']
---

Twee solipsisten spreken met elkaar af in een kroeg, de kroeg heet De Dode Dodo. Althans, zo heet die kroeg niet echt, maar, ze wisten niet waarom, ze dachten allebei dat dat de naam van die kroeg was. 

De een drinkt pils, de ander bok en ze drinken elkaars beeldtenissen. 

'Ik was op vakantie en beklom een berg,' zegt de een, 'maar ik had er helemaal niet over nagedacht. En toen begon het te regenen. Ik heb acht uur op die berg vastgezeten met alleen maar een Snelle Jelle. Maar toen trokken de wolken weg en brak de zon door, de zon scheen door de wolken met een paars-oranje gloed. Dat had ik nog nooit zo gezien. Op dat moment voelde ik me één met de natuur.'

'Logisch,' knikt de ander, 'je was het zelf.'

Ze hoopten op iets echts, die avond, op een connectie. Maar, ach, je weet hoe dat gaat.
