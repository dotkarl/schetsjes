---
date: '2025-08-11T07:50:43+02:00'
draft: false
title: 'Hartje'
tags: ['layla']
---

'Daisy is jarig,' zei ze met haar ogen op de groepsapp. 'Moet ik haar feliciteren?' 'Baat het niet,' overwoog hij, 'dan schaadt het niet.' Dus ze feliciteerde en legde haar telefoon weg.

Twee dagen eerder vertelde Daisy, ze aten in de kantine, over haar vader. Hij fietste door het park en zag een dikke tak op het pad liggen. Hij stapte af en zo'n gore rotbuitenlander sprong uit de bosjes en sloeg hem op zijn hoofd. Hij vocht terug en verloor, de buitenlander jatte z'n fiets en hij had sindsdien zes ijzeren pinnen in zijn nek. Hij kon zijn hoofd niet meer naar links of rechts bewegen. De fiets vonden ze een week later, hij was langs de kade in het water gemieterd.

Ze aten couscous met pompoen. Omdat de couscous bijna op was, had ze er ook wat rijst bij gemaakt. Toen ze op haar telefoon keek, had Daisy elke felicitatie een hartje gegeven, behalve die van haar.

De mens is een politiek dier, zei Aristoteles. De vrouw, dat zei hij er niet bij, is haar vervolmaking.
