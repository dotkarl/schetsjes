---
date: '2025-08-23T09:24:36+02:00'
draft: false
title: 'Ruimteschip'
tags: ['peter']
---

'Schat?' -- 'Hm?' -- 'Kom eens.' -- 'Ja.' -- 'Kijk eens.' -- 'Hm.'

Er stond een roestig ruimteschip voor de garagedeur.

'Vraag eens wat daar de bedoeling van is.' -- 'Hm-hm.'

Hij liep naar buiten en klopte op de deur. Een laadbak klapte met veel lawaai naar beneden, en uit de nevel kwam een groen ruimtewezen met twaalf tentakels en een lange nek met daarop drie voelers. Het zei: 'Bzzzlieuw-toh-ah-ah-ah-mmmmzt.'

'Hoi!' Hij stak zijn hand op en schoof zijn bril omhoog. 'Wij zijn de familie Jansen, wij wonen hier. Ik ben Peter, leuk om u te ontmoeten. Bent u al eerder op de aarde geweest? Heel mooi, heel mooi. Wat ik wou zeggen, dit is onze garage, u staat er recht voor. Dat is niet erg hoor, nee zo bedoel ik het niet. Het is alleen, wij hebben de auto zo dadelijk nodig en dan kunnen we er niet uit.'

Het ruimtewezen zei: 'Mmmm-alakalie-doezoediiiiieeeee,' en een tweede reiziger kwam uit de mist tevoorschijn, waarschijnlijk zijn vrouw. Ze overlegden wat, waarbij hun tentakels elkaar omstrengelden en hun voelers naar links en rechts schoten. Ze tilden hun achterwerk op en dansten enkele geometrische vormen.

Ja, dacht Peter, volgens mij is de boodschap wel overgekomen.

Plots hielden ze op en maakte de eerste een diepe buiging naar de garagehouder. 'K-k-k-lieuw-mah-zalaka-trrrrr-toe,' zei het wezen en ging weer terug naar binnen. De laadbak klapte dicht en het ruimteschip begon een hels lawaai te maken. Peter deed een paar stappen naar achteren en zag hoe het schip van de grond kwam, begon te gloeien en daarna in een felle flits in het niets verdween.

Dat had hij goed opgelost, vond hij. Maar wat hij niet wist, was dat de reizigers niets anders hadden gedaan dan hun aanwezigheid op te hogen naar de twaalfde dimensie. De komende twee weken logeerden ze in het huis van de familie Jansen, en woonden de twaalfdimensionele twee-onder-een-kap helemaal uit. 

Niet lang daarna begon Peter bloed op te hoesten. 
