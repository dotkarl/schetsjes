---
date: '2025-09-01T07:46:34+02:00'
draft: false
title: 'Zeegroen'
tags: ['matthias']
---

Zijn wereld was een witte flits die uiteenviel in duizend sterren. Toen hoorde hij *toek!* -- dat was zijn hoofd op de straatstenen.

'Kanker! Kanker, kankerhoer! Je kankermoeder!' Bij elke uitroep schopte hij hem op zijn schenen of in zijn buik of tegen zijn hoofd. Om hun heen stonden de primaten te gillen, ze duwden elkaar gierend omver. Sommigen vlogen op hem af, gaven een trap en verdwenen dan weer. De rest filmde het om er later nogmaals van te kunnen genieten.

Hij wikkelde zijn armen om zijn hoofd en rolde zichzelf op -- wat kon hij anders doen? Elke gedachte had hem verlaten, het enige wat overbleef was de smaak van bloed in zijn mond en de wetenschap dat hij volslagen overgeleverd was.

Een dikke mist rolde de steeg in en de klappen verdwenen. Twee blanke armen grepen hem beet en tilden zijn gewichtloze lichaam op. Lange strepen licht drongen door de zwelling heen en vonden zijn netvlies. Toen zijn adem terugkwam, staarde hij in de zeegroene ogen van een blonde vrouw. Ze glimlachte naar hem en streek met haar zachte hand over zijn met paarse bulten bedekte gezicht.

Zo'n mooie vrouw had hij nog nooit gezien. Hij wilde het haar zeggen maar zijn buik en zijn armen en zijn mond. Ze zei ssst en hield haar vinger voor haar lippen. Ze zou het toch niet verstaan hebben, ze sprak alleen Grieks.

Ze keek op, pakte haar boog. Waar ga je, wilde hij vragen, maar ze was al weg. De mist verdween, hij lag in nat gras en de wind ruiste door de bomen.
