---
date: '2026-01-25T09:50:14+01:00'
draft: false
title: 'Arme jongen'
tags: ['gabriÃ«l']
---

Arme jongen, je leefde in een wereld waarin je gedachten werden gesloten. Toen je geboren werd, nam je vader je apart en fluisterde het dogma in je oor. Vanaf dat moment stond je leven in het teken van zijn Idee. Je leerde praten en ze sloegen je, met een dunne lange stok, als je de verzen niet correct opzegde. Je wist niet eens wat de woorden betekenden, dat maakte ook geen verschil. Je leraren wisten dat het begrip wel zou volgen.

De meisjes lachten om je, om je kleren en je vlassnor. Je was de eerste in de klas. En je vond hen zo leuk! Ze waren zo mooi, hun blauwe en groene en bruine ogen, en hun krullen, blond, bruin, zwart of rood. Je wou hen aanraken, vasthouden, zoenen. Maar ze renden voor je weg, niemand wilde met je gezien worden. En de jongens, ze spuugden op de grond voor je voeten en duwden je met twee handen, je struikelde over het fietsenrek.

Nu zit je hier, in dit hok en rot je weg. Als een dolle hond zien ze je. Maar ze zijn te beschaafd, vinden ze zelf, om je af te maken, zoals je met honden doet. Hun beschaving is: je in leven houden tot de Almachtige je komt halen. Weg van de rest, beroofd van je lotsbestemming. Is dat dan barmhartigheid? vraag je, is dat genade? Maar vergeet niet, het is allemaal een test.

Op een avond, het zal een dinsdag zijn, zal ik je bezoeken en mijn handen door je haar halen. Dan neem ik een dolk en snijd je keel. Het bloed zal alle kanten op gutsen, je adem stokt. Je zal willen schreeuwen, maar het kan niet meer. En het laatste wat je zal zien, in je overrompeling met je doodsbange blik, ben ik, het zwevend oog van God, dat je terug zal werpen in de modderpoel waar je uit bent ontstaan.

Bid, tot die tijd. Weet dat liefde komt in vorm van vergeving en van straf.  