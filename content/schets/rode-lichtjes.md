---
date: '2025-11-01T08:14:55+01:00'
draft: false
title: 'Rode lichtjes'
tags: ['joni', 'melissa']
---

Er was iets groots gebeurd hier, je voelde het in de trilling in de lucht en het gezoem van het koude licht. Iets wat ooit waar was, was nu niet meer, en de wc vulde zich met stukjes wortel en ui en paprika en boontjes, alles vermalen en vermengd tot een geeloranje smurrie. Het zwarte glitterjurkje lag op de grond als het slachtoffer van een familiedrama, het was gescheurd bij het bandje links. 

De plekken op haar rug en de krassen op haar armen. Een gat in haar broekje, het begin van een gat, en de bh sneed in haar rug en haar haren in haar mond.

En zij, ze proefde bloed in haar mond en zuur in haar neus en dat onophoudelijk beukende gejammer. Maar het prikken, het zout in haar ogen -- dat was het, dat was waar het vandaan kwam. Maar wanneer? Het moment viel niet aan te wijzen, er was alleen een vóór en een na. Ze voelde haar voeten in beweging komen, maar ze voelde haar voeten niet meer. Ze liep niet, ze zweefde. Ze zweefde de deur uit en de kamer door en de gang in en het trappenhuis naar beneden en buiten viel de miezer in oranje lichtkogels bij de lantaarnen naar beneden.

Nu was er alleen de mond, de mond en de ogen, en het zweet op de lippen en de armen en benen en de zwarte krullen die naar links en rechts zwiepten. In de verte dwarrelden twee rode lichtjes steeds verder van haar weg, tot de ene rechtsaf sloeg. De ander ging rechtdoor.

De wereld was een waterige waas, maar het was de binnenkant van haar hoofd, dat maakte haar gek, die was oorverdovend. Ze lag en hoopte dat als haar tranen maar hard genoeg bleven vloeien, haar liefde uiteindelijk wel terug zou keren.