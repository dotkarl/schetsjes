---
date: '2026-01-11T08:53:45+01:00'
draft: false
title: 'Rommeltje'
tags: ['luc', 'patricia']
---

Het was een rommeltje, hij had er een rommeltje van gemaakt! De messen stonden zij aan zij met de vorken en de lepels met de dunne hals waren z√≥ in de brede vakjes gekieperd. En nu mocht zij er weer chocola van maken, de koffielepeltjes aan de zijkant en de aardappelmesjes op rij twee. De onnadenkendheid, die achteloosheid! Ze had een systeem, volmaakt logisch, hoe had hij dat in hemelsnaam kunnen missen, zoiets zie je toch als je de deur opentrekt? De desinteresse waarmee hij, enfin, en nu mocht ze alles alsnog doen! En de schoteltjes stonden op de benedenverdieping en de kopjes vooraan, terwijl elke idioot toch snapt dat je achteraan begint zodat je later niet de boel er tussen hoeft te wrotten! 

Zo stond ze, voorovergebukt en briesend, en ze riep: 'Luc! Luc!' Maar er kwam geen antwoord, want Luc kon niet antwoorden, want hij lag op bed met het boek van kabouter Pim op zijn borst en Levy lag naast hem, op zijn buik met open mond, hij kwijlde het kussen onder. En het regelmatig geronk uit zijn mond en neusgaten loste op in het kabaal van haar verwijten, en de hemelse stilte die voor het eerst sinds lang in het huis hing, smolt in het vuur van haar bonkend hart.