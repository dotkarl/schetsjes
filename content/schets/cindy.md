---
date: '2025-11-20T07:41:46+01:00'
draft: false
title: 'Cindy'
tags: ['frank', 'gerrit']
---

'Nee nee nee,' grinnikte hij, 'dat zie je helemaal verkeerd. Laten we,' hij opende een whiteboard, 'ik teken het even voor je uit. Kijk, we hebben een medewerker,' hij tekende een figuur met lang haar en twee bolle ogen en een glimlach en haar tong uit haar mond, 'laten we haar Cindy noemen. Cindy heeft een probleem, ze wil een nieuw scherm in het *self service platform*. Wat zij dan doet is,' hij tekende een pijl, 'ze gaat naar de product owner. De product owner, zo, heeft wallen onder zijn ogen, want hij is met tachtig projecten tegelijkertijd bezig.' 

Hij was kaal en had een stip als mond, net als zijn eigen product owner. Zijn ogen stonden in twee verschillende richtingen.

'Cindy zegt tegen de product owner, ik heb dit en dit nodig. De product owner zegt, dat is een goed idee, en speelt de wens van Cindy door naar de teamcoach. De teamcoach gaat naar de analist en beschrijft de wens van Cindy. De analist stelt een A5-document op, daarin staat de wens van Cindy kort beschreven. Dan gaat de teamcoach met dat document naar de regiegroep. De regiegroep kijkt naar het document en zegt, dat is een goed idee.'

'En dan gaan we het scherm bouwen.'

'Bijna. De teamcoach gaat met de goedkeuring van de regiegroep terug naar de analist. Dan gaat de analist een nieuw document maken, een A4-document. Daarin staat dezelfde wens nog eens beschreven, maar dan wat meer uitgewerkt, er staat bijvoorbeeld dat die en die knop er moet zijn en wat er dan gebeurt als je erop klikt. De teamcoach gaat terug naar de regiegroep, en de regiegroep geeft goedkeuring aan het document.'

'Komt het wel eens voor dat de regiegroep een voorstel afkeurt?'

'In theorie, ja. Dus de regiegroep keurt het A4-document goed. Dan gaat de teamcoach naar het team, en gaat het team samen met de analist en de product owner uitschrijven welke concrete zaken er moeten worden gedaan om het scherm van Cindy te realiseren. Dat levert een lijst met taken op, plus een planning waarin staat hoe lang elke taak duurt en wanneer het geheel af moet zijn. Formeel moet de regiegroep daar goedkeuring op geven, maar in de praktijk valt dat heel erg mee, want de regiegroep heeft ook nog andere dingen te doen.'

'O gelukkig maar.'

'Sowieso is er in het A4-document al een ruwe planning gegeven op basis van de inschatting van de analist, over het algemeen houden we die gewoon aan. Goed, het team gaat dan al die taken één voor één aftikken, maar in de praktijk blijkt de planning altijd te krap. Dus ze gaan hier en daar wat bochten afsnijden en ze schuiven het testen naar achteren, zodat ze de planning halen. Dan, als alle taken zijn afgevinkt, dan gaan ze terug naar Cindy en dan zeggen ze, kijk, hier is dat scherm wat je wilde!'

'En Cindy zegt dan, maar dat is helemaal niet wat ik in gedachten had.'

'Precies. En dat communiceert ze dan naar de product owner, en die gaat dan met dat wijzigingsverzoek naar de teamcoach.'
