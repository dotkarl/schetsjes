---
date: '2025-08-22T11:13:52+02:00'
draft: false
title: 'Galm'
tags: ['lisa', 'johan']
---

Op zijn rechterhand lag de eerste knokkel van zijn middelvinger open en op zijn linkerhand de tweede, en er zat een scheur in zijn duimnagel. 

Nu de keuken weg was en de steenstrips van de woonkamermuur waren afgesloopt, galmde het als een gek in huis. Toen hij 's ochtends beneden kwam, neuriede hij Pie Jesu en lachte, en *Boadicea*.

Ze had gisteren anderhalf uur gezogen en gedweild, maar toen hij de zak brood van de grond oppakte, waren zijn handen meteen weer wit van het stof. Ze maakten zijn vingertoppen ruw en hij proefde het stucwerk door de appelstroop heen.

Hij hield niet eens van appelstroop, ze had hem gevraagd het op te maken, maar het smaakte niet beter zo.

Toen ze binnen liep, zag ze meteen dat hij weer in zijn neus gepeuterd had. Hij neuriede: '*please don't let it show, ooh baby, I don't wanna know*,' en vroeg uit alle kanten van de kamer of ze een kopje koffie wilde.
