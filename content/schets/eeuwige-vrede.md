---
date: '2025-11-25T07:21:42+01:00'
draft: false
title: 'Eeuwige vrede'
tags: ['gerrit']
---

'De bel!' -- 'Geeft niet!' -- 'Ik moet gaan!' -- 'Onze tijd zit er toch op.' -- 'Tot de volgende keer!' -- 'Ja. Doei!' -- Hij klapte de laptop dicht en sprintte naar de deur. Hij verwachtte een pakketje.

Maar het was geen pakketbezorger, het was een grijze man met een map in zijn handen en een Indiase vrouw.

'Hallo,' zei de man. Zijn stem klonk zangerig, hij kwam niet uit de buurt. 'Komen we gelegen?'

'Ik zat zojuist in een vergadering, ik verwachtte eigenlijk een pakketje.'

'Wij komen ook met een soort pakketje, zou je kunnen zeggen, een heel bijzonder pakketje. Wat zou u zeggen als ik u zou zeggen dat we een pakketje komen brengen met eeuwige vrede?'

Hij glimlachte ironisch, 'dat zou prachtig zijn, natuurlijk.'

Maar, zei hij er niet bij, mag ik voorstellen dat pakketje te bezorgen in Moskou of Gaza-Stad?

'Maar dat komt niet helemaal gratis, natuurlijk,' vervolgde de man, 'er komt wel God bij kijken en de heer Jezus.'

'Ja.'

'U bent daarmee bekend?'

'Jazeker,' hij glimlachte, 'en ik kan u alvast vertellen, ik geef u weinig kans dat uw boodschap hier wortel zal schieten. Maar jullie doen het heel leuk,' hij keek hen beide aan, 'daar ligt het niet aan.'

De grijze man was zichtbaar gevleid. Ze kletsten nog even uit beleefdheid. De Indiase vrouw zei niets, ze keek hem alleen maar liefdevol aan.

'Wat voor werk doet u eigenlijk?' vroeg de man.

'Ik ben softwareontwikkelaar.'

'O echt? Dat was ik vroeger ook, vanuit mijn opleiding.'

'Wat grappig.'

'Maar dat is lang geleden, voordat ik, enfin. Goed, ik wil u, als u dat goed vindt, nog iets meegeven en dan gaan wij door.'

Hij opende zijn map en diepte er een foldertje uit op. Er stond een huilende vrouw op, en daarboven, komt er een eind aan lijden en pijn?

'Alstublieft,' zei hij, 'en geen bugs introduceren, h√®!'