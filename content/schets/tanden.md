---
date: '2025-09-06T13:41:17+02:00'
draft: false
title: 'Tanden'
tags: ['jorik']
---

Ze had iets te grote tanden, iets te grote voortanden, ze had een klein beetje een overbeet. Niet vervelend, zo bedoelde hij het niet, gewoon dat het zo was.

Haar neus was een rechte lijn en haar ogen bruin. Ze droeg haar haar los maar wel met een knot op het achterhoofd. Ze greep de lokken, een-twee-drie, en dan moest het maar goed zijn. Het zag er nonchalant uit maar niet onverzorgd.

Hij vroeg zich af of dat hetgeen was dat haar die studentikoze uitstraling gaf, de twee kinderen en hogeambtenarenbaan ten spijt. Maar het zou natuurlijk ook haar karakter kunnen zijn geweest, het feit dat ze zich kon verwonderen om wat ze zag (en dan lachte ze met die tanden).

In de winter droeg ze truien, een bruine trui met een tekst erop of een blauwe met patroon. Toen de dagen weer langer begonnen te worden, trok ze zo'n trui over haar hoofd en er bleek een roze bloesje onder te zitten. Het wekte een erotische herinnering in hem, maar hij deed zijn best die zo snel mogelijk weg te stoppen.

Ze droeg geen schoenen maar sneakers. Zijn moeder zei het altijd zo: dat zijn geen schoenen maar sneakers. Maar sneakers zijn ook schoenen, en hij drukte de gum van het potlood tegen zijn lippen en fantaseerde over de sokjes, die ze moet hebben gedragen maar waar hij nooit naar had omgekeken.
