---
date: '2025-07-17T18:07:47+02:00'
draft: false
title: 'Macarena'
tags: ['arjan']
---

Arjan heeft me gevraagd het volgende voor te lezen.

“Wat ik voelde toen ik hoorde dat Arjan overleden was, kon hij met geen pen beschrijven. Hij probeerde het te schilderen, maar ook dat lukte niet. Hij probeerde het te zingen: geen succes. Hij probeerde het te dansen -- en ja hoor: de Macarena. Maar om mij nu te vragen de Macarena te dansen op zijn eigen begrafenis, dat kon Arjan niet over zijn hart verkrijgen.

Wat dan? Arjan heeft me gevraagd om mijn gevoel uit te drukken op een 7-punts Likertschaal, waarbij 1 staat voor helemaal niet en 7 voor heel erg: 

> |               |                           |
> | ------------- | ------------------------- | 
> | Ontkenning    | 1 – 2 – 3 – 4 – 5 – 6 – 7 |
> | Woede         | 1 – 2 – 3 – 4 – 5 – 6 – 7 |
> | Onderhandelen | 1 – 2 – 3 – 4 – 5 – 6 – 7 |
> | Verdriet      | 1 – 2 – 3 – 4 – 5 – 6 – 7 |
> | De Macarena   | 1 – 2 – 3 – 4 – 5 – 6 – 7 |

Toch weer die verdomde Macarena.

Arjan heeft me gevraagd excuses te maken voor het kapen van jullie dinsdagochtend. Hij stelt zich voor dat jullie allerlei leuke plannen hadden gemaakt, en dat hij ze in het water heeft laten vallen door zo nodig dood te moeten gaan. Hij biedt zijn excuses aan voor het feit dat hij dood is gegaan en dat het nu weer allemaal over hem moet gaan. En dan ook nog met zoveel verdriet en gesnotter! *[Schrap deze zin als het met het verdriet en gesnotter wel mee blijkt te vallen – red.]*

Natuurlijk, over de doden niets dan goeds. Maar Arjan had ook een schaduwzijde – bijvoorbeeld: als je een felle lamp op hem scheen. Arjan heeft me op het hart gedrukt: wees niet bang om over de dode wat minder goeds te zeggen. ‘Jullie zullen het nu zonder me moeten doen,’ zei hij, ‘zoek daarom zo snel mogelijk naar redenen om daar vrede mee te hebben.’ Arjan heeft enkele voorbeeldzinnen opgeschreven ter inspiratie:

- ‘Die Arjan, hartstikke leuke vent hoor, maar dat constante geëmmer over Wittgenstein, ik ben blij dat we daar vanaf zijn!’
- ‘Hè hè, nou staat d’r eindelijk ‘s wat anders op in huis dan die kraai van ‘n Bob Dylan!’
- ‘Hemel zij dank dat we verlost zijn van die eeuwige stomme grapjes van ‘m!’

-- Oké, dat laatste nog niet meteen.”

Hier heeft Arjan geschreven, tussen haakjes: “*[Hier nog een grap.]*” – Ik denk dat het een meta-grap is, maar misschien geef ik hem dan te veel eer.

Even kijken... Ah, juist:

“Arjan bedankt jullie voor jullie aanwezigheid en hoopt dat vandaag snel en pijnloos zal zijn. Dan rest mij nog één ding om te zeggen:

> *Dale a tu cuerpo alegria Macarena* <br>
> *Que tu cuerpo es pa’ darle alegria y cosa buena* <br>
> *Dale a tu cuerpo alegria Macarena* <br>
> *Ehhhh, Macarena!*

Dank jullie wel.”
