---
date: '2025-12-05T19:23:03+01:00'
draft: false
title: 'Bruiswater'
tags: ['anke', 'kees']
---

Hij wist niet zeker of ze er hun fiets wel kwijt zouden kunnen, dus ze parkeerden in de ondergrondse stalling bij het station. Over de brede laan liepen ze richting centrum. Als het donker werd, kwamen de ongure types uit hun holen en sliepen op de bankjes of dronken energydrankjes en rookten wiet of iets anders. Ze hadden mutsen op en een capouchon en in een groepje spraken ze met elkaar in het buitenlands. 

Ze haakte haar arm in de zijne en hij dirigeerde haar vakkundig van de linkerkant naar rechts. De maan was groot, hun adem wolkjes.

Er speelde een pianiste, een meid met lang blond haar met een treurig gezicht en ze speelde ook treurige muziek. Anke wilde er naartoe, hij wist niet waarom, hij had er nog nooit van gehoord. Er was ook een violiste bij, maar dat wisten ze nog niet. Ze speelde ook niet echt noten, ze streelde haar instrument met de strijkstok, dat klonk dan zo, als een hoogpolig tapijt.

Bij de concertzaal stonden al fietsen, zoveel al dat ze niet meer in de rekken pasten. Zie je wel, dacht hij, het was zoals hij dacht. Binnen bestelde zij een chardonnay en hij bruiswater, en ze keken uit het raam over de rotonde en die ellendige laan.