---
date: '2014-10-28T19:32:50+02:00'
draft: false
title: 'De ruiter'
tags: ['d. poretsky']
---

*Gebaseerd op ‘Nieuwe Alpinisten’ <br> door Daniil Charms*

<hr>

EXT. BERG IN DE ALPEN -- OVERDAG

BIBIKOV beklimt een berg. Hij is een jaar of zestig. Bibikov draagt bruine lompen en steunt op een lange STOK. Hij stopt even om na te denken. Hij zet een stap en glijdt uit.

Bibikov valt naar beneden.

Bovenop de berg huilt de wind. De wind huilt een hele tijd. Bibikov wordt naar boven geholpen door VIER TSJETSJENEN.

> BIBIKOV: <br>
> Dankjewel.

De Tsjetsjenen knikken en vertrekken. Bibikov blijft even staan om na te denken. Hij zet een stap en valt naar beneden.

AUGENAPFEL beklimt de berg. Hij is jonger en draagt mooiere kleren. Augenapfel stopt op de plek waar Bibikov net stond. Hij kijkt in de verte. Dan lijkt hij iets te zien.

Augenapfel haalt zijn VERREKIJKER tevoorschijn. In de verte ziet hij een RUITER. Hij laat de verrekijker zakken. Dan kijkt hij opnieuw.

> AUGENAPFEL (zwaaiend): <br>
> Hé!

De ruiter verdwijnt achter de struiken. Augenapfel tuurt door zijn wimpers. De ruiter verschijnt weer van achter de struiken. Augenapfel kijkt nogmaals door zijn verrekijker. De ruiter komt naar hem toegereden. Augenapfel kijkt.

> AUGENAPFEL: <br>
> Hé. Waar is hier ergens in de buurt een kroeg?

De ruiter houdt stil voor Augenapfel. Hij schudt zijn hoofd niet-begrijpend. Hij wijst naar zijn oren en zijn mond.

> AUGENAPFEL: <br>
> Wat? Ben je doof?

De ruiter krabt op zijn achterhoofd en wijst op zijn buik.

> AUGENAPFEL: <br>
> Wat...? Ik snap het niet.

De ruiter denkt even na en houdt daarna zijn wijsvinger omhoog. Alsof hij wil zeggen: wacht, ik weet het al. Augenapfel kijkt toe. De ruiter stapt af en trekt zijn laars uit.

> RUITER (schreeuwend, met laars in de hand): <br>
> Chalgalaj!

Augenapfel schrikt en valt naar beneden.

Hij valt voorbij Bibikov, die op dat moment weer naar boven klimt. Bibikov kijkt Augenapfel na, terwijl deze naar beneden valt. Hij haalt zijn schouders op en klimt verder naar boven.

<i><span class="center"><span></i>