---
date: '2025-09-12T18:26:36+02:00'
draft: false
title: 'Sushi'
tags: ['ger', 'marloes']
---

Hij was zo mager geworden en zo oud. Maar wat haar vooral opviel, was dat hij op geen enkele manier de subtiele spiertrekkingen in haar gezicht opmerkte, de momenten waarop ze even slikte en knipperde en dan begripvol knikte.

Hij sprak tweeënhalf uur aan één stuk. Over de avond en de nacht dat hij die engel had gezien. De engel had hem gezegd dat het universum uit Liefde bestond en dat hij uitverkoren was.

Natuurlijk wist ze, het is omdat zijn vader Alzheimer kreeg en daarna uit huis moest. Kort daarna overleed hij, hij viel stom en stootte zijn hoofd aan een stoel. En zo lang er engelen en Liefde was, ach, het was zo overduidelijk allemaal.

Ze slikte, ze kenden elkaar al zo lang. Ze had achterop bij hem op de fiets gezeten toen ze naar de bioscoop gingen, ze kenden elkaar nog maar net en toen nam hij haar mee naar *Antichrist*. En zijn vader (uitgerekend zijn vader) had nog gezegd, hoe kan het toch dat het niets is geworden tussen jullie? 

Het was altijd een prater geweest, hij kletste in het wilde weg. Maar ze had maar naar rechtsonder of linksboven hoeven kijken, of haar mondhoek op de verkeerde manier hoeven vertrekken, of hij wist wat ze dacht. Maar nu was er alleen dat witte licht, het had een ander van hem gemaakt.

Natuurlijk, ze kon het niet uitsluiten of wou het niet uitsluiten, misschien had hij inderdaad een engel gezien. Misschien, waarom niet? Maar hoe lang hij ook praatte over lagen van realiteit en boeken vol alchemie, het verhaal werd er niet duidelijker op.

Hij gaf haar het schermpje aan. Jij ook, zei hij, zelf had hij zijn sushi's al aangetikt.