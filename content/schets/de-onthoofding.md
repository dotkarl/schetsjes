---
date: '2026-02-12T07:30:32+01:00'
draft: false
title: 'De onthoofding'
tags: ['johan', 'lisa']
---

Ze hingen op de bank en keken de laatste aflevering van *Stranger Things*. Ze vroeg: 'Kan ik uit deze app, denk je?'

'Hm?'

'Kan ik uit deze groepsapp stappen?'

Ze toonde hem haar telefoonscherm. Hij zette de aflevering op pauze. Het was de app ter ere van de dode zoon van haar collega. Hij had illegaal vuurwerk in een ton gegooid en toen het ding niet knalde, besloot hij te kijken wat er aan de hand was.

'Geen idee. Wat is de etiquette in dit soort dingen?'

'Het brengt hem niet terug. En haar verwacht ik ook niet meer te zien.'

De eerste januari, toen de app net was aangemaakt, had ze al voorspeld, dit wordt haar einde.

'Het is een soort van respect-ding, toch? Uit respect voor die dooie zoon blijf je maar hangen.'

'Wat zou jij doen?'

'Blijven hangen. Ik zit wel in twintig groepsapps waar het al maanden stil is.'

Ze humde en concentreerde zich weer op haar scherm. Hij drukte op play. De jongelui hervatten hun intergalactische avontuur. Hij geeuwde.

Na een tijdje deelde ze mede: 'Ik ben eruit.'

'O ja?'

'Ik heb aan ChatGPT gevraagd.'

Meer zei ze er niet over. Winona Ryder nam haar bijl en sloeg het hoofd van Vecna eraf. Het moet een behoorlijk bot ding zijn geweest, ze had er flink wat slagen voor nodig.