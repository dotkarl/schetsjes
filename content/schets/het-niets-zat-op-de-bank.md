---
date: '2026-02-08T09:40:50+01:00'
draft: false
title: 'Het Niets zat op de bank'
tags: ['dit is geen boom']
---

In het begin was er Niets. Het Niets zat op de bank, te niksen. Toen kwam Iets, bijvoorbeeld van zijn werk. Hij deed iets, zeg, een eitje bakken. De boter spetterde en sputterde onder het ondoorzichtig geworden eiwit.

'Zet die afzuigkap eens aan!' riep Niets. 'Straks meurt 't hele huis naar ei!'

'Wat zou dat!' riep Iets. 'Ik ben dol op ei!'

Ruzie, natuurlijk, een hele scène!

De heilige Augustinus klopte op de deur en zei dat heel de schepping goed was, en dat het kwade daarom niet een op zichzelf staand ding kon zijn, maar geïdentificeerd moest worden met de afwezigheid van het goede, oftewel met de afwezigheid van de schepping, oftewel met het Niets. 

En kwaad dat het Niets werd! Hij greep de heilige Augustinus bij zijn kraag en smeet hem over de tafel! Niets' koffiekopje schoot door de kamer en brak op de vloer in vier stukken, en de asbak vloog er achteraan en ook het mandje met tijdschriften dat Iets met zorg had gecureerd. Nu lag Chantal Janzen met een knak in haar neus op de grond, een vreselijk gezicht!

'Jij, jij! Goedheiligman! Jij! Wat denk je, hè, wel niet!'

(Het Niets kon maar moeilijk uit zijn woorden komen als hij boos was.)

Iets greep hem bij zijn armen en hield hem in een wurggreep.

'Rustig aan, maat! Zo ben jij niet! Dit is niet hoe je wil zijn!'

Dat gaf de heilige Augustinus nog maar net genoeg tijd om de woning op handen en knieën te ontvluchten. Zijn verzameling Bijbels liet hij liggen, een financiële klap voor zijn start-up. Daar zou hij gauw verantwoording voor af moeten leggen aan de investeerders! Maar natuurlijk pas nadat hij enkele dagen ziekbed had gehouden en de zwelling op zijn hoofd was afgenomen, want monsters waren het zeer zeker niet.

'Dit kan niet zo langer, Niets,' sprak Iets diplomatiek. 'Je moet hiervoor naar een psycholoog,' en hij liep richting de telefoon en zei in de hoorn: 'Hallo, één psycholoog, graag.'

De Muzen begonnen te zingen: '*Is het niet, in onze moderne wereld, vreemd dat onze eerste ingeving is, bij een probleem als dit, een psycholoog erbij te halen? Ik bedoel, heb je die lui wel eens gezien? Heb je er wel eens een gesproken bij een diner met kaarslicht, later op de avond wanneer de ober al een beetje bezopen is? De helft van hun is zelf zo gek dat het knettert! Prt-prt-prt! En dat zijn dan onze heelmeesters, verzorgers van de ziel, de moderne priesters? Wee ons! Wee ons allen!*'

'Die verdomde Muzen, nooit heb je hier eens rust!' krijste het Niets in al zijn woede, en hij begon op de arme lui in te slaan met gebalde vuisten. Wat een toestand!

God zweefde boven het woeste water maar had het na een tijdje ook wel weer gezien en kwam terug naar huis. Wat hij me daar toch aantrof! Gillende Muzen met bloedneuzen en blauwe ogen, en een Niets dat de halve hut had verbouwd, en Iets in de wacht voor een psycholoog. En gloeiende-gloeiende-nog-an-toe, lag daar een geknakte Chantal Janzen op de grond?! 

Ziedend knipte Hij in Zijn vingers --- en dat was dat. 

De ene mens vraagt zich af waarom de schepping is zoals hij is. De ander zegt dat al wat is goed is, en de Schepper oppermachtig. Ik zou hetzelfde zeggen als ik de kladjes niet had gezien.