---
date: '2025-09-03T07:35:31+02:00'
draft: false
title: 'Dobbelsteen'
tags: ['wouter']
---

Het rook er naar steen. Hij bekeek het voegwerk en de scheuren in de muur. De oude vrouw pakte hem bij zijn pols en gebaarde kom mee kom mee. Ze was krom en kraakte bij elke stap.

Haar stem was als schuurpapier. Hij riep Maja, maar ze stak haar vinger op en hij hield meteen zijn mond. Ze praatte hard en langzaam en wees naar haar hoofd en schudde van nee. Daarna wees ze naar haar borst en schudde van nee. Toen wees ze naar haar buik en kwam tot een conclusie en klapte in haar handen.

'Buik,' zei hij, 'ok√©.'

Nu vroeg ze hem om een cijfer te kiezen. Hij koos voor 8, hij stak het aantal vingers op. Onmiddellijk betrok haar gezicht. Acht was verdacht, begreep hij. Maar hij kon zich niet verantwoorden want ze verstond het toch niet, en trouwens, hij had gewoon het eerste getal genoemd dat in hem was opgekomen. 

Ze haalde een dobbelsteen tevoorschijn en dobbelde. Eerst gooide ze een 4, toen een 1. Hij keek naar de diepe groeven op haar voorhoofd en naar de knokige vingers en terug naar haar geconcentreerde bruine ogen. Haar hoofddoek was begonnen te schuiven, haar haar was grijs en dun.

Ze gooide een 3. Dat was goed, toch? Hij stak zijn duim op. Maar ze keek helemaal niet blij, ze prevelde streng om zoveel onnozelheid. Een 3 goed, hoe kwam hij erbij? Nee, dit was heel ernstig.

Hij voelde de spieren in zijn gezicht veranderen. 

'Ja?' vroeg Maja, die van de trap naar beneden kwam. Hij kafferde: 'Schat, dit mens is fucking onmogelijk.' 

Pas toen het eruit gekomen was, bedacht hij dat ze dat woord misschien zou herkennen. Maar, suste hij, nu zou het waarschijnlijk toch niks meer uitmaken.
