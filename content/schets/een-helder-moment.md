---
date: '2026-01-05T07:40:49+01:00'
draft: false
title: 'Een helder moment'
tags: ['sharisa', 'thomas']
---

In een helder moment besefte ze dat ze iets had, nu, iets nieuws -- *tijd* -- als ze ophield, ophield de schaduw van de herinnering van een gevoel na te jagen. Het uitte zich in allerlei banaliteiten, ze zette haar natte schoenen in het schoenenrek en plaatste het vuile koffiekopje in de afwasmachine en de borden en het bestek als ze de macaroni op had. 

En nu? Ze kon doen wat ze wilde, lezen of een film kijken of een serie, of schrijven, vroeger schreef ze graag, wat was er gebeurd? Maar wat wilde ze dan? Ze wist het niet, ze wist alleen wat ze niet wilde, ze zag het zo duidelijk als haar spiegelbeeld in het licht van de spots. Ze stormde de slaapkamer in, zoals zo vaak. 

'Hm?' ontsnapte het slaperig uit zijn mond, hij draaide haar kant op.

Verschrikt riep ze, en toen barstte ze in lachen uit: 'Wat heb jij met m'n vent gedaan?' -- 'Hm?' -- 'Je baard! Waar is je baard?'

Hij draaide op zijn rug en deed het tweede kussen op zijn hoofd, hij mompelde in het zwart van de nacht: 'Da's al sinds vanochtend.'

Ze sloeg haar handen voor haar mond en leunde voorover het bed in en knuffelde hem. 'Hm,' zei hij weer, voor hem was alles nog bij het oude.