---
date: '2025-09-23T08:37:01+02:00'
draft: false
title: 'Vijf over half acht'
tags: ['johan']
---

De vrachtwagen reed voorbij, sloeg de hoek om, keerde en stopte voor de deur. Er stapten twee mannen uit, een bril en een kale. 'Wat hebben we hier?' vroeg de bril, die was het gezelligst van de twee. 'Nog wat tegels,' bekende hij. Met z'n drieën tilden ze de pallet op. De ene kreunde theatraal. 'Ach man!' lachte de ander. 

Hij zuchtte opgelucht: 'Heel erg bedankt.' Maar de bril zei wijs: 'Het is ook in ons eigen voordeel.'

Eenmaal binnen, riep de kale door het open raam: 'Stuclopertje doen?' Hij zei vlug: 'We hebben er zelf ook een, ik wou hem net leggen toen jullie aankwamen.' Dus de kale riep: 'Laat maar zitten!' en de bril draaide zich op de hak van zijn voet om en verdween weer in het laadruim. 

Ze haalden de rol uit de doos. Hij peuterde het hoekje los. 'Die zit goed vast,' vond hij. Hij gaf hem het uiteinde en rolde het een meter of twee, drie uit. 'Daarmee moeten we het wel redden, ja?' Hij lachte verlegen: 'Zeg jij het maar, jij bent de expert.'

Hij had een tatoeage op zijn arm en een tatoeage in zijn nek die helemaal doorliep achter zijn oor en op zijn achterhoofd. Het waren geometrische patronen die wat weg hadden van bloemen. Maar hij durfde niet te vragen of het bloemen waren omdat hij hem dan misschien een mietje noemde.

Met zijn lijst in de hand inspecteerde hij het leidingwerk. 'Ik mis twee stopcontacten. Daar boven en daar rechtsonder. Dat is dat gat, natuurlijk. De monteur morgen die doet niks anders dan een stekker in het stopcontact steken. Maar dat komt wel goed, dat geloof ik wel, dat is twee minuutjes werk.'

Maar een golf van paniek trok door zijn lijf. Hij wist niets van electra en zijn mannetje zette vandaag zijn schoonmoeder op het vliegtuig, zijn vriendin was twee weken geleden bevallen van hun derde, een jongetje, en de monteurs kwamen morgen om deze tijd. Kon hij Piet bellen? 

Met een steekwagentje reed de kale de spullen naar binnen. Tegen zijn maat zei hij iets en daarna: 'Maar ik merk er nog helemaal niks van.' Maar zijn maat zei: 'Maar in de portemonnee zeker wel.' Ja, zei hij, in de portemonnee zeker wel. Hij stond in de gang en hield de deur open en hoopte dat ze het stucwerk niet raakten.

De kale vinkte de kasten af, en het dienblad en de apparatuur behalve de koelkast want die hebben jullie zelf en de hendels. 'Dat klopt, ja?' Hij zei ja en zette zijn handtekening. De kale stak zijn hand uit en de bril ook. 'Niet uitpakken,' zei die erbij. Hij hield zijn handen omhoog alsof hij onder schot stond: 'Ik peins er niet over.'

'Nou veel plezier ervan hè.'

Langer dan een kwartier had het allemaal niet geduurd. Zou Piet al op zijn? Desnoods moest die hem er doorheen praten via de video, dan zou hij live kunnen zien hoe hij zichzelf electrocuteerde. En Lisa zou zeggen: 'Zei ik het niet, ik zei toch dat je er vanaf moest blijven.'