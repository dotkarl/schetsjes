---
date: '2025-09-08T21:46:39+02:00'
draft: false
title: 'Brein'
tags: ['timo']
---

Hij had zo'n brein, je kent het vast.

Hij had zo'n brein, het wilde het moment voor zijn, en dat was het meestal, waarop de mensen door hem heen keken. Want wat zouden ze dan zien? 

De omgeving achter hem. Of vóór hem, als ze achter hem stonden. En dat moest natuurlijk niet mogen. Bij een concert, bijvoorbeeld. 

Hij had zo'n brein dat bij elke afslag linksaf ging, ook en vooral als je er alleen maar rechtsaf kon. 

Hij dacht: dat is een cadeau, van de natuur of mijn opvoeding, hoe dan ook van mijn ouders dus. Hij had lieve ouders die hem alleen maar sloegen toen het nog moest.

Waarom, dacht hij, geef je een kind zulk een cadeau? Laten we het een expert vragen, de Sint bijvoorbeeld. Sint: 'Het eigenlijke cadeau is de lach van een kind.'

Brein: 'Ach man, lul niet.'

Een cadeau is een lapmiddel, altijd en overal. Dit cadeau was, het moest een lapmiddel zijn tegen ongemak, een ongemak dat hij in zijn diepste wezen voelde van het moment dat hij opstond tot het moment dat hij ging slapen maar als hij droomde dus niet, dat volgde daaruit.

Maar, hij kon zich vergissen, maar hij had geen idee waar dat ongemak in bestond.

Hij begreep nog altijd niets van zichzelf. En op deze manier zorgde hij ervoor dat dat voor anderen evenzeer zou gelden. 

Maar, en dat was dus juist wat hem dwars zat, zo zouden anderen dus begrijpen hoe het is om hem te zijn, precies omdat ze niet begrepen hoe het is om hem te zijn.

Had hij dan zijn zin of juist niet?

Hij had zo'n brein, dat ging maar en dat ging. En zijn lijf moest dan wel volgen. Klik-klik-klik-klik.