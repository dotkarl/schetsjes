---
date: '2025-10-07T07:48:02+02:00'
draft: false
title: 'Kristal'
tags: ['marloes', 'ger']
---

Ze had hem niet afgewezen, ze had niet gezegd, je bent knettergek. Ze had zo nodig moeten zeggen, weet je, we weten het niet.

Nu stuurde hij berichten over bijzondere kristallen, en hij zei erbij, dit is explosief materiaal. Onder de jeugd leefde het al volop, dat was waarom de elite actief haar best deed dit te onderdrukken. Dat was waarom je er niets over zag op het nieuws of in de kranten, als de mensen het zouden horen, dat zou het eind wezen van de wereld zoals we die kennen.

Het was iets van, alle materie was eigenlijk licht, zoiets.

Maar ze zat helemaal niet te wachten op zulke berichten, ze had het al druk zat en dat hij gekker en gekker begon te worden, wat moest ze daarmee? Hij had een meid ontmoet, een heel jonge meid, ze had bijna zijn dochter kunnen zijn. Zij zat helemaal op zijn lijn, zij zag ook energieën en kon met haar geest dit en dat beïnvloeden, ten minste, dat zei hij. Ze kon niet besluiten, maakte hij haar nu gek of andersom? Want dat ze gek waren, daar twijfelde ze niet aan, dat was overduidelijk.

En toch, vroeger had hij grapjes gemaakt over elfjes en kaboutertjes in de struiken en had ze gelachen om die onzichtbare aardappel waar hij in paniek mee jongleerde. Wat was dit, was dit dat?

Het filmpje dat hij had gestuurd speelde dreigende muziek toen het over die elite ging. Ze zaten met z'n allen bijeen in een donkere ruimte, ze zaten om een ronde tafel en hun gezichten waren in schaduwen gehuld.