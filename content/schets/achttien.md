---
date: '2025-09-07T09:29:35+02:00'
draft: false
title: 'Achttien'
tags: ['marloes']
---

Ze hadden een briefje in de brievenbus gestopt, *We vieren zaterdag vanaf 21:15 uur een feestje! Natuurlijk zullen we ons best doen om overlast zoveel mogelijk te voorkomen. Maar als je toch overlast ervaart, stuur dan een appje naar* en dan het telefoonnummer van Daniël, die achttien jaar werd.

Ze had er niks van gedacht, een stel tieners en alcohol en een muziekje. Maar om kwart over negen begon de deejay en trilde het huis ritmisch op de bastonen van een ononderscheidbare stroom reggaeton.

Het leek haar sterk dat ze om tien uur op zouden houden. En nu pas viel het haar op dat er geen eindtijd op het briefje stond. Ze feliciteerde de jongen en vroeg tot hoe laat het feestje zou duren, ze moest de volgende ochtend om zeven uur beginnen. Een halfuur later stuurde hij terug, hij vond het heel vervelend en zou met de deejay praten.

En even bonkte de muziek inderdaad wat verder weg. Maar naarmate het uur vorderde, draaide de deejay het schuifje steeds verder open, en om half elf trilde het huis als voorheen.

Ze belde haar vader maar kreeg haar moeder aan de lijn. Ze zei, ze overwoog om de wijkagent te bellen. Maar haar moeder raadde dat af. Had ze al geprobeerd om die jongen te bellen?

Maar wat zou de stem van een drieëndertigjarige verpleegkundige in godsnaam voor indruk kunnen maken op een (nu nog) zeventienjarige knul? Ze lag op haar rug en zei tegen zichzelf, zie het als een oefening in het verdragen van pijn. Maar het hielp nog geen vijf minuten.

Waar waren de ouders? Welke ouder stemt in met dit waanzinnige plan? Waarom zeiden ze niet, jongen, nodig je vrienden uit maar ga om tien uur lekker naar de stad. Of, jongen, dit is een woonwijk, misschien kunnen we beter ergens een zaaltje huren.

Het was hun enige kind, daarom natuurlijk. Ze hoorde het hen al zeggen, het is ons enige kind. Wat bedoelden ze daarmee? Wees blij dat we je niet vier keer een hele nacht wakker houden?

Om kwart voor één hoorde ze een dramatische daling in het volume. Daarna ging de muziek uit, midden in een couplet. Ze zuchtte. Toen begon de volgende Mexicaan te rappen, niet op hetzelfde niveau als eerst, maar nog steeds hard genoeg om op te kunnen dansen.

Het duurde nog een goed uur. De stilte was als een glas koud water op een tropische dag. Ze slokte het naar binnen, er was niets behalve haar hartslag en het geluid van mensen die afscheid namen.

Ze vergat haar droom direct nadat de wekker ging. Ze kon niet het geduld met mevrouw Dijkman opbrengen dat ze anders had, en meneer Latten had zijn bed zo ondergescheten dat ze de lakens zonder pardon in de vuilnisemmer flikkerde.
