---
date: '2025-11-04T07:34:55+01:00'
draft: false
title: 'De kring'
tags: ['tom']
---

In de eetkamer hadden ze een uitklaptafeltje neergezet met een schoenendoos vol stiften en kleurplaten, en ze hadden gezegd, hupsakee. Maar hij wilde helemaal niet kleuren, de andere kinderen waren ofwel veel ouder dan hij of veel jonger. En trouwens, zelfs al waren ze net zo oud, dan nog. Hij kende hen niet en ze deden alles anders dan thuis. Maartje kleurde niet eens binnen de lijntjes en Joost gaf iedereen een snor en een piemel en scheurde het papier.

Vanuit de woonkamer klonk het gerinkel van glas en het gebulder van politiek. Hij zat aan het tafeltje, zijn adem gestokt, er hoefde maar dit te gebeuren of daar kwamen de tranen. Hij keek naar de ruggen van zijn tantes en ooms en oma en vader en moeder. Toen het gebulder een hoogtepunt bereikte, werd hij dapper. Hij legde de stift neer, de rode stift, hij vergat zelfs de dop er terug op te doen, en stapte op de volwassenen af. Eerst snel, drie, vier stappen, daarna sloeg de twijfel toe. 

Daar was zijn moeder, ze zat op een stoel van licht hout met een rieten rugleuning, met een sigaret in haar hand.

Hij moest sterk zijn, nu. Wat er ook gebeurde, hij mocht niet beginnen te zeuren. Nee, in plaats daarvan trok hij haar aan haar vestje en stak zijn handen uit. Zijn moeder keek naar hem en er veranderde niets in haar gezicht. Maar ze begreep het, hemel zij dank, en nam hem op zijn schoot.

Nu was hij onderdeel van de kring.

Hij zat en luisterde, zijn duim in zijn mond, en hij keek naar de schaaltjes smurrie en de toastjes en flesjes en glazen en kopjes op tafel, en soms naar de knieÃ«n van de volwassenen. Hij dacht, als ik maar stil genoeg zit. Dan is het goed, hier bij mama ben ik veilig, dan is er niemand die me terugstuurt naar de anderen.

'Die Joran, die, die moeten ze een spuitje geven,' vond zijn tante. 'En daarna zeggen ze, we weten het niet, nee geen wat er gebeurd is, dan is het probleem ook opgelost.'