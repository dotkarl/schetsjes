---
date: '2025-09-11T12:39:51+02:00'
draft: false
title: 'Het lot'
tags: ['layla', 'niek']
---

De nacht was haar tand. Hij deed geen pijn maar ze voelde daar wel een kloppen, en er zat een bruin plekje ook. En ze had nog wel zo goed gepoetst! Ze woelde. Moest ze de afspraak te verzetten, kon ze die naar voren te halen? 

Hij had gezucht: je gaat toch al de tweeëntwintigste, dat is toch goed? 

Maar hij wist niet hoe het was, haar hartslag te voelen in haar mond. Misschien was er iets goed fout! En ze zag allerlei bacteriën het gaatje in en uit kruipen en de gedachte vulde haar met afschuw. Er is toch niks op tegen daar naar te laten kijken? Daar betaalde ze toch ook ziektekosten voor?

Ze draaide zich om en besloot, ja, ja ik doe het gewoon. Dan was ze maar lastig. Maar tot ze het antwoord had, kon ze er niet goed van slapen.

Dus ze belde, die ochtend, het zou de vijftiende kunnen. Dat was goed, toch? Hij lachte maar dat moest dan maar.

De volgende dagen ging ze gewoon naar haar werk en kookte iets makkelijks toen ze thuiskwam, penne met saus uit een glazen pot en krieltjes met broccoli. Maar ze dronk cola met een rietje en kauwde aan de linkerkant.

Toen ging de telefoon en toen nog eens. Ze belde terug, het was de assistente. Ze begon heel correct: 'Ik bel u omdat u een afspraak bij ons heeft deze week.' Maar toen zei ze: 'O het is vreselijk, het is een chaos hier. Er is een leiding gesprongen, we kwamen vanochtend op de praktijk en deden de deur open, het water stroomde naar buiten. Alles is nat en ik kan nu dus ook niet bij de computer.'

'O jee,' bracht ze uit.

De sneakers van de tandarts waren grijs geworden en de rand van haar broekspijpen plakten aan haar schenen.

'Wat zullen we doen? Belt u ons over een paar dagen, dan is er hier opgeruimd en dan kan ik bij de computer en dan kunnen we een afspraak inplannen? Of heeft u liever dat wij u contacteren?'

Ze twijfelde, ze wreef de slaap uit haar ogen. 'Ik denk, dat jullie bellen?' Want ze wist natuurlijk niet wanneer de opruimploeg zo ver was en wanneer ze bij de computer kon.

'Ja,' knikte de assistente, 'ja, dat is goed, dat noteer ik dan.' 

Eer ze gedoucht had en haar tanden gepoetst, ging de telefoon alweer.

'Nou de computer is weer beschikbaar hoor,' klonk het opgelucht. 'Dus ik kan even voor u kijken. Eens zien, eens zien. De tweeëntwintigste hebben we nog een gaatje, schikt dat?'

De hele dag deed hij alsof hij gewonnen had, maar wat precies, dat wist hij zelf ook niet.
