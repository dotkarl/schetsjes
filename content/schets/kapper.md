---
date: '2025-11-22T10:50:42+01:00'
draft: false
title: 'Kapper'
tags: ['johan']
---

Vooraan zat een Aziatische vrouw, ze keek geconcentreerd naar haar telefoon. Ze had donkere verf op om de wortels bij te kleuren. Het had een beetje dezelfde kleur als haar huid, als je snel keek, dan was het net alsof haar eigenlijke haar pas op twee centimeter van haar schedel begon.

'Komt u maar,' zei ze, de blonde, 'we kunnen direct beginnen,' en ze wees naar de derde stoel in de rij.

Ze knoopte de schort om zijn nek.

'Wat had u in gedachten?'

'Ik dacht,' hij maakte dit grapje altijd, 'ik zit hier stil en jij knipt dan mijn haar.'

Ze lachte met haar gedraaide hoektand. Ze had opgeplakte wimpers en op haar pols twee hartjes. Eentje was ingekleurd en de ander alleen een krullende lijn.

Hij legde uit hoe hij het wilde hebben. Ze knikte en pakte de tondeuse.

'Wil je ook wat drinken? Koffie of thee of fris?'

'O, thee is wel lekker.'

'We hebben rooibos, Engels, bosvruchten, groen, citroen.'

'Doe maar groen.'

Ze kwam terug met twee kartonnen bekertjes, de tweede diende als theetip.

De de bel klingelde. Instinctief wilde hij omkijken, maar hij hield zich in.

'Nou!' Het was haar collega, ze had een wipneus waardoor ze een beetje op een varkentje leek. 'Ze hadden niks, ze zeiden, er was helemaal niks geleverd!'

'Ook mooi! Zo kan ik ook een aanbieding hebben!' spotte ze verontwaardigd, terwijl ze zijn hoofd naar voren boog.

De collega hing haar jas op achterin. De blonde vroeg: 'Wil jij alvast, kijk maar weer op hoor, wil jij even de haren kammen, anders?' Toen ze eenmaal bezig was, zei de Aziatische: 'Ik zie hier, ze hebben ze ook bij de Lidl, je kan het nog altijd daar proberen?'