---
date: '2025-09-11T14:26:12+02:00'
draft: false
title: 'Te blauw'
tags: ['john']
---

Hij was zo'n man, ja sorry het is heel lullig om te zeggen, maar als je 'm over straat zag lopen, dan dacht je van: o wat zielig. En het stomme is, 't is niet alsof er iets met hem was of zo, hij was niet gehandicapt of wat dan ook. Maar hij had gewoon zo'n uitstraling, snap je?

Hij was kaal maar met zo'n dun lichtbruin hoefijzer, z'n hoofd was rond. Alles aan hem was rond, trouwens: zijn hoofd en zijn brilletje en ook zijn lijf. Hij had zo'n stemmetje dat net te hoog was, dat deel van de pubertijd was aan 'm voorbijgegaan en toen werd 'ie in één klap een man van middelbare leeftijd, zo moest het ongeveer gegaan zijn. 

Hij droeg een paarse trui met een v-hals. En toen viel bij hem het kwartje, wat hem dat ongemakkelijke gevoel gaf, hij dacht: joh, hij lijkt wel zo'n pedofiel, als je zo'n karikatuur van een pedofiel moest tekenen, dan kwam je bij hem uit. En hij voelde zich zo ontzettend lullig omdat 'ie het dacht, maar weet je, het was wel gewoon zo.

En hij was ook helemaal niet slecht in zijn werk hoor, dat was het probleem niet. Toen hij ontslagen werd, of nee, toen zijn contract niet werd verlengd, toen zeiden ze: 'Je bent blauw en het team is al te blauw,' en dat was dat. Maar tijdens de lunch zei hij boos tegen Frank: 'Maar Johan dan, die is toch ook blauw?'

En dat was ook zo. Maar Johan was intern en hij niet. 

En Johan zag er niet uit als een pedofiel, of althans, nou ja, minder. Veel minder. Ja sorry, het is niet dat hij dacht dat 'ie daarom niet mocht blijven, maar je denkt soms toch, in zijn voordeel zal het toch ook niet geweest zijn.

In geen jaren had 'ie meer aan hem gedacht, en nu zag hij dat beeld voor zich, die lunchwandeling.