---
date: '2025-08-14T07:42:50+02:00'
draft: false
title: 'Dennenboom'
tags: ['eline', 'mark']
---

Ze pakte de zeep uit en rook eraan en plaatste het in het porceleinen bakje op de rand van het bad. 'Dennenboom,' zei ze, 'ik hou zo van dennenboom, het is mijn favoriete geur.' En ze vertelde over haar ex die een keer een heel dure zeep voor haar had gekocht, dennenboom dus, en dat ze zich zo schuldig had gevoeld zich ermee te douchen maar het rook zo lekker, ze kon het niet laten de zeep te gebruiken elke dag. Toen het blok bijna op was, rantsoeneerde ze en kon ze er nog drie weken mee doen, en toen was hij vertrokken naar Spanje waar iedereen lispelde en ze had zo gehuild en hij ook, hij had nooit gehuild maar die ene ochtend wel, en ze knuffelden elkaar en het enige wat ze nog had was een schilfertje van dat zeepblok en pasta met ketchup.

*zeep dennenboom*, noteerde hij in zijn telefoon. Het verheugde hem, die kwellende vraag naar een Sinterklaascadeau dit keer al in het voorjaar te kunnen beantwoorden.