---
date: '2025-09-12T21:08:19+02:00'
draft: false
title: 'De geest'
tags: ['dit is geen boom']
---

Sliepen de Grieken in hun toga? Ik bedoel, hadden ze een overdagtoga en dan 's nachts een slaaptoga? Of zouden ze gewoon naakt hebben geslapen? Het was er warm genoeg voor, dat zou je denken.

Hoe dan ook, Plato werd gewekt door het geluid van ketsende ketenen, gevolgd door een onheilspellend *oooeeehh!* Aan zijn bed stond een geest te jengelen, hij was al een hele tijd bezig eer de filosoof wakker werd.

'S-socrates?' bracht Plato slaapdronken uit. 'Mijn vriend, ben jij het? Maar... de gifbeker...'

*Oooeeehh!* zei de geest. Uit zijn ogen sprak een bovennatuurlijk verdriet, als wanneer je nagel in tweeën is gespleten en je geen pincet kan vinden dus met je vingers bent gaan lopen frunikken en uiteindelijk gefrustreerd raakt en daarna het hele leven even vijf minuten niet meer ziet zitten. Maar dan bovennatuurlijk dus.

Dit duurde een tijd en toen zei Plato: 'Kerel, kom terzake.'

*Oooeeehh!* zei de geest, *je hebt mijn beeldtenis zonder toestemming gebruikt voor je eigen filosofische ideeën oooeeehh! En dat terwijl ik er nota bene om bekend sta het papier te wantrouwen oooeeehh!*

Maar Plato wees op de disclaimer voorafgaand aan de *Gorgias*, die toevallig op zijn nachtkastje lag: 'Deze dialoog is een werk van fictie. Namen, personages, plaatsen en gebeurtenissen zijn het product van de verbeelding van de auteur of worden fictief gebruikt. Elke gelijkenis met bestaande personen, levend of overleden, berust op louter toeval.'

*Oooeeeh!* zei de geest, *dat is juridisch waterdicht oooeeehh!* en verdween weer in de diepten van Hades.

Plato trok zijn dekens -- nee wacht, hadden de Grieken dekens? Om in te slapen, bedoel ik. Slaapdekens. Of stonden ze op en dan, dan droegen ze die dekens gewoon mee? Zo uit bed, rechtstreeks naar de *ekklēsia*? Het zou kunnen. Ik weet niet, het is laat.