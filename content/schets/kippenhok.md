---
date: '2025-08-13T18:03:12+02:00'
draft: false
title: 'Kippenhok'
tags: ['john']
---

Het scherm had in zijn gezicht geflitst en zonder erbij na te denken had 'ie gelachen van wat een kippenhok ineens! En zij stak haar hand op en zei: 'Eh.'

Z'n ogen werden groot en z'n mondhoeken gingen omlaag, de vermoorde onschuld had 'ie gespeeld maar niet erg overtuigend. Hij moest op zijn tong bijten om niet te grijnzen en om het niet te weerspreken. Niet omdat hij niet durfde, zei hij tegen zichzelf, maar omdat hij 'n professional was.

Goed, dus ze zat niet lekker in haar vel of ze was niet goed bij haar hoofd, dat had hij ook wel van haar crew cut of oorringen of tato's af kunnen lezen. Ze voelt zich niet zo -- prima. Maar dat betekent toch niet dat ze 't niet *is*?

Zelf was 'ie ook geen mannenman, vraag maar na, maar daar volgde toch ook niet uit dat 'ie wat anders was. En hij dacht: zij definieert het hokje heel eng en zegt dan, ik pas niet in het hokje. Maar hij definieerde het hokje wat breder en vond, jawel hoor.

En hij keek naar zijn jukbeenderen en 't schuurpapier op zijn wangen en zag toen dat er op zijn kin weer nieuwe witte haartjes waren doorgebroken, ze bleven nadat hij de tandpasta van zijn kin geveegd had en zijn mond had gespoeld met water.

Maar was 't dan niets anders dan een spel met woorden? 
