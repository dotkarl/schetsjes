---
date: '2025-12-30T13:54:51+01:00'
draft: false
title: 'Het dagboek'
tags: ['jonathan']
---

'Ik ben ziek,' las hij, 'mijn ziekte is dat ik geen geluk kan verdragen. Toen ik jong was, ik denk een jaar of twaalf, had ik een droom. In mijn droom zat ik voor mij zelf, maar ik zelf was mezelf natuurlijk niet. Wij zaten tegenover elkaar en keken elkaar aan, we zaten aan tafel met onze handen op tafel. Dan werd ik plots heel boos, en ik nam een stang of een hamer en sloeg mijn jongere ik (want de ik die tegenover mij zat was jonger, een jaar of zes misschien, hij had hoogblond haar), ik sloeg mijn jongere ik op zijn handen en op zijn hoofd. En hij begon te huilen en ik ook, want ik voelde elke slag. Ik voelde de littekens die ik mezelf aandeed, die ik, mijn oudere ik dus, nu al jaren met me meedroeg en die mijn groei hadden belemmerd en die me mismaakt hadden en waar mijn klasgenoten me om deden uitlachen. Ze lachten, want ik was anders, raar. En mijn moeder, ze was zo goed, ze deed alles wat ze kon om me in bescherming te nemen, ze betaalde zelfs de oudere kinderen om met me om te gaan. Maar ze zeiden alleen maar, h√© lelijkerd, en boden me sigaretten aan en die trokken ze weg als ik er een wilde pakken, en dan lachten zij ook. Ze hadden grote monden met gele tanden van de sigaretten en andere dingen. Want ze wisten dat als mijn moeder er achter zou komen dat ik zou roken, dat zij me aan het roken gebracht hadden, dan zou het over zijn, uit met het geld. En ik sloeg die jonge ik en hij bloedde en viel van zijn stoel op de grond, en dan stond ik op en stampte met de hak van mijn schoen op zijn rug en zijn hoofd. Hij deed zijn handen over zijn hoofd en jammerde en huilde en vroeg om mama. En boos, dat maakte me zo boos! Snapte hij dan niet dat ik wilde dat hij ophield? Als hij gewoon even, een minuut of zelfs tien seconden maar, dat kinderachtig, zielig gejank voor zich hield, God, dan was ik allang tevreden. Maar ik kon hem niet stil krijgen, want hoe harder ik mijn jonge ik aanpakte, hoe zwakker ik zelf werd, en hoe zwakker ik werd hoe beter ik me voelde. En om dat gevoel niet kwijt te raken, ging ik maar door en door. En als ik wakker werd, dan baadde ik in het zweet en was ik verkrampt van de inspanning. Maar beter dan dat had ik me nooit gevoeld, en dan wist ik dat het een goede dag zou worden.'