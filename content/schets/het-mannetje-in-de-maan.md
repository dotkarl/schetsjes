---
date: '2025-10-09T07:50:47+02:00'
draft: false
title: 'Het mannetje in de maan'
tags: ['dit is geen boom']
---

Er was een mannetje en hij leefde in de maan. Elke ochtend (als het ochtend was aan jouw kant) opende hij het deurtje en stortte ter aarde. Dan was hij de hele dag bezig om vervoer te regelen om weer terug te komen. En duur! Een raket naar de maan is bepaald geen busreisje van hier naar daar! En de bus is ook al onbetaalbaar tegenwoordig, man man man! 's Avonds laat (als het avond was aan jouw kant) was hij zo moe van al het gedoe, dat hij prompt in slaap viel.

Op een dag opende het mannetje in de maan de deur en stortte naar beneden. Hij viel en viel en dacht op een gegeven moment: zo langzaamaan zou ik toch neergeploft moeten zijn. Maar hij plofte maar niet. Wat bleek nu: de aarde was verdwenen! Wat over was gebleven was het Grote Zwarte Niets. En om zijn tuimelende lichaam cirkelden sterren die zo ver weg waren dat hij ze nooit zou kunnen bereiken, zelfs al bleef hij lichtjaren lang vallen, en dat deed hij ook.

Hij kon alleen maar hopen dat een astero√Ødenregen hem zou verpulveren voordat hij langzaam en pijnlijk omkwam van de honger en dorst.

Dat was geen geweldige dag voor het mannetje in de maan. Maar je moet je voorstellen, voor de mensen op aarde was het ook niet makkelijk. Zij waren hun maan opeens kwijt en het duurde wel een paar weken voordat ze eraan gewend waren, met eb en vloed en zo. En de raketdienst, die was een trouwe klant kwijt. Alsof het met die stijgende energieprijzen al niet moeilijk genoeg was om het hoofd boven water te houden! Man man man!