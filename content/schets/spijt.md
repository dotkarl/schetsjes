---
date: '2026-01-22T07:15:08+01:00'
draft: false
title: 'Spijt'
tags: ['sjon']
---

Aan 't eind van de dag heb je meer spijt van wat je niet gedaan hebt dan wel, Sjon zei dat altijd. Maar uitzonderingen bevestigen de regel, en Sjon kreeg dus aids. Sjon zei altijd, hoe kan het een regel zijn als het een uitzondering heeft? Als je hem dan zei, het is een regel juist *omdat* het een uitzondering heeft, dan zei hij, en toch vind ik dat ik gelijk heb. Het was niet eens leuk, hoe hij aids kreeg, het was een spichtig wijffie met bruine krullen die eindigden in dooie punten. Haar lijf zat onder de moedervlekken, en tijdens het gebeuren moest Sjon plots aan oma denken. En daarna kon 'ie niet ophouden te denken over waarom hij aan oma moest denken. Hij ramde maar door, maar het mocht niet baten, en hij merkte dat dat wijffie op een gegeven moment ook maar deed alsof.

Sjon zei ook, ze moeten alle drugs legaliseren en sommige verplichten, en pedofielen moeten ze steriliseren. Hij was daar heel stellig in, maar ik weet niet meer waarom, volgens mij was het op een verjaardag. Later kreeg hij vlekjes op zijn huid en werd hij mager en kon zijn bed niet uit komen. Tegenwoordig hebben ze er medicijnen voor, aids, je kunt er honderd mee worden. Je denkt wel, had hij dat spichtige wijffie met de bruine krullen maar tien jaar later ontmoet, of twintig. Toen was oma allang dood, dan had je dat probleem ook niet, denk ik, waarschijnlijk. Honderdzeven zou ze dan zijn geweest.