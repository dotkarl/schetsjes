---
date: '2025-09-25T13:51:40+02:00'
draft: false
title: 'Een vergissing'
tags: ['frank']
---

Ze zei, om meerdere redenen heb ik besloten dit jaar niet mee te doen. En na haar volgden nog twee anderen, die ook zo hun redenen hadden. Maar alleen Bram wilde erover uitweiden want hij had zich aangesloten bij een gezelschap.

De anderen hadden dus, dat volgde uit de logica van hun berichten, minder vrolijke redenen.

Hij vond het heel jammer, schreef hij terug, maar hij begreep het wel. Betekende dat dat hij haar redenen kende? Had ze het hem gezegd, in een privébericht misschien? Of was het beleefdheid, zoals toen hij het begreep wanneer de stiefma van Ella's vriend op sterven lag? 

Om meerdere redenen, schreef ze, dus op zijn minst twee waarvan één de echte. Druk, dat was het officiële excuus natuurlijk, het door de woordvoerder voorbereide statement. En het officieuze?

Soms was hij op het station en hoopte hij haar te zien, ineens kwam de gedachte in hem op. Of bij de cursus dus. Zelfs nu ze niet meer in dezelfde groep zaten, hoopte hij het tegen beter weten in. Maar om dat te laten gebeuren, zou ze zich in de dag moeten vergissen. Of hij zou zich moeten vergissen of *vergissen*. 

Zijn haar zou totaal verwaaid zijn, hij zou iemand spelen die zich van geen dag of datum meer bewust was, die niet eens doorhad dat het donker was geworden en zichzelf als een ander herkende in de reflectie van de duistere ruit. Ze moest lachen, hij wist hoe dat moest, het was precies wat ze nodig had. Maar dat was nu van de baan.

Misschien liep het slecht met hoe heet hij, hij was de laatste tijd zo teruggetrokken geweest en nu, nou ja, nu wist ze waarom. En huilen en met boeken gooien en borden en naar haar moeder. Of juist, beter nog, hij weg, van de ene op de andere dag in een tweekamerappartementje van die, die, hè, met een verhuisdoos vol kleren. Maar dat waren geen gedachten, het waren wensbeelden, projecties in geel en groen en paars.

Donderdag gingen ze in zijn groepje elkaars bewegingen spiegelen -- en zij? Gewoon thuis, misschien. Nu ja, ze had zijn nummer (en hij het hare, maar hij wist, het was essentieel dat hij niets liet merken).