---
date: '2025-07-17T18:21:03+02:00'
draft: false
title: 'Geheim agent'
tags: ['arjan']
---

Arjan heeft me gevraagd iets te vertellen op zijn begrafenis. Bij dezen.

"Ik weet nog precies waar ik was toen ik hoorde dat Arjan overleden was. Ik hing, midden in de ergste hagelstorm van de afgelopen vijfentwintig jaar, ondersteboven aan een kabel en werd vanuit een helikopter gedropt in een actieve vulkaan, waar Frans-Russische techmiljardair-annex-superschurk Putain Vladimirovitsj een plutoniumbom had geplant waarmee hij de wereld in een nucleaire holocaust dreigde te storten. Het was een zaterdag, meen ik. Ik had de bom gelokaliseerd en de kniptang in mijn hand en riep in de wind: “Oké Jack” -- Jack is de bommenexpert in ons team maar hij heeft hoogtevrees en als hij ondersteboven aan een kabel uit een helikopter hangt dan is het net een klein meisje -- “Oké Jack,” zeg ik, “ik zie een groene en een blauwe draad, welke moet ik doorknippen?” Toen hoorde ik een snik in mijn oortje, gevolgd door de gebroken stem van mijn vertrouwde teamgenoot: “Bel, ik heb vreselijk nieuws.” Enfin, uiteindelijk heb ik uit pure ellende maar de blauwe draad doorgeknipt. En je denkt vast: dat was dus blijkbaar de goeie, maar nee, want op het display van de bom verscheen een geanimeerd doodshoofd dat kakelend onthulde dat de bom alleen maar een afleidingsmanoeuvre was van Vladimirovitsj, die op dat moment een spectaculaire diamantroof in de straten van Brussel tot een goed einde bracht. Normaliter zou ik hem op dit moment op de hielen zitten, maar ik zei tegen mijn baas, mecha-prinses Beatrix: ‘Nee Bea, de begrafenis van Arjan gaat vóór.’ -- 

Ik hoor jullie denken: zit die meid de spot te drijven met de dood van onze geliefde Arjan? En het antwoord is: nee -- nee echt niet, dit is dus wat Arjan me gevraagd heeft om te vertellen op zijn begrafenis. En hij laat weten nog lang niet klaar te zijn met alle meligheid.

-- ‘Nee Bea, de begrafenis van Arjan gaat vóór,’ zeg ik. En Bea zegt: ‘Biep biep, een schande, biep! Betekent het biep biep landsbelang dan helemaal niets meer tegenwoordig?’ En ik zeg: ‘Sommige dingen zijn belangrijker dan volk en vaderland.’ En Bea zegt: ‘Biep biep en het belang van de wereld dan?’ En Jack breekt in en hij zegt met de stem van een klein meisje: ‘Je begrijpt er niets van, Bea! Arjan was *bijzonder*!’ en hij slaat zijn handen voor zijn ogen en stort zich in de armen van Marcus Friedermacherschleierhofwannstaltgebrennermann, onze helikopterpiloot en de enige Duitser die na zestien literpullen Paulaner Hefe Weiss nog een AH-64 Apache stabiel kan houden in --”  Allejezus, hoe lang dúúrt dit nog?

<i class="center">(bladert door een tientallen pagina’s aan grafrede)</i>

Nee, er zijn grenzen aan wat ik aankan. Ik ga gewoon zeggen wat ik wil zeggen. Ik wil zeggen: *[einde transcriptie]*.