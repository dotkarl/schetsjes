---
date: '2025-09-06T08:32:30+02:00'
draft: false
title: 'Waterlanders'
tags: ['gerrit']
---

Mariska had de kantine met slingers behangen, ondanks dat het al met al natuurlijk geen feestelijke gelegenheid was. Maar aan de andere kant, langer dan een jaar of anderhalf jaar had ze hier niet gewerkt, dus zo verdrietig was het nu ook weer niet.

Ze kreeg een korte toespraak en een fles wijn met een chocolade paashaas, toen mocht ze zelf wat zeggen. Ze zei: 'Ik wil jullie allemaal heel erg bedanken, ik wist toen ik hier kwam helemaal niet dat dit zo'n grote organisatie was. En de mensen, ja ik heb echt heel erg genoten van de samenwerking met iedereen en de inzet, en ook de warme gesprekken die ik heb gehad.'

Hij wipte op de bal van zijn voet en dacht: dat ben ik, dat gaat over mij natuurlijk. Hij dacht aan die keren dat het management haar teruggefloten had, hij had eens gezegd: het enige wat een mens kan doen is het juiste of verpieteren, hij was heel trots op zichzelf daarna. 

Toen stokte haar adem en moest ze slikken, ze verraste zichzelf. 'Nou ja,' bracht ze uit, 'dat heb ik normaal nooit,' en ze wapperde met haar hand opdat haar make-up niet uit zou lopen.

Hm. Misschien had ze het dan toch over een ander.

Ze had die dag dat zwarte truitje gedragen, die met die kwastjes eraan. En hoewel ze nog steeds even blond en vrolijk was als de dag ervoor, had hij sindsdien geen enkele interesse meer in haar gehad.
