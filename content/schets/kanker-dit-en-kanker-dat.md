---
date: '2025-11-12T07:38:29+01:00'
draft: false
title: 'Kanker dit en kanker dat'
tags: ['layla', 'niek']
---

Ze waren met z'n vijven, een zwarte, twee Marokkanen en twee blonde Hollandse jongens. Ze droegen allemaal zwarte jassen, behalve één van de Hollanders, die droeg een paars trainingspak zoals in de jaren '90. Ze kozen een bankje en hangen. Het was vooral de Marokkaan aan het woord, hij had lang haar en een snorretje en sikje, hij had een muisachtig gezicht. 

Het was de hele tijd kanker dit en kanker dat. Hij was twee keer geschorst, pochte hij, een keer omdat hij dertig keer in één week de kankerklas uit was gestuurd, en een keer omdat hij zogenaamd porno had zitten kijken tijdens de les. Hij had helemaal geen porno zitten kijken, hij had een tiktokfilmpje opgezet, ken je dat filmpje, van die hoer die roept: 'Lik me! Lik me!' En ineens was het van: Mo kijkt porno dit en dat. Kankertrut. 

De blonde lachte de hele tijd en toen: 'Yo gast, hoeveel eet jij eigenlijk?'

De andere Marokkaan was bezig aan zijn zesde croissantje, hij had ook twee frikandelbroodjes op. Er zaten nog twee croissantjes in het plastic zakje op zijn schoot. Maar het maakte niet uit, zei hij, hij werd toch niet dik. De blonde vroeg wat er gebeurde als hij dat allemaal niet at. Hij antwoordde heel droog, dan overleef ik het ook wel.

Maar waar hij nu zat, die Mo, dat was niet wat hij gewend was. Hij was gewend, kankerleraren uitschelden en met kankerstoelen gooien. Daar lieten ze hem niet meer mee wegkomen.

De enige die niets zei, was de zwarte, die keek alleen maar naar hem toen hij voorbijliep. Hij deed zijn best om het groepje niet te uitgebreid te bestuderen.

's Avonds aan tafel zei ze, met weinig overtuiging in haar stem, maar ze gaan ten minste wel naar school. En uit de pannen ontsnapte de damp omhoog.