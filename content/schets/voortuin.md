---
date: '2025-09-21T11:08:32+02:00'
draft: false
title: 'Voortuin'
tags: ['tom']
---

En anders was hij zo punctueel. Maar, het is zo, hij had de boel laten versloffen. Het gras groeide hoog, maar het was niet eens het gras wat het zo'n rommeltje maakte. Nee, eerder de paardenbloemen en boterbloemen die als lange smalle vingers uit de grond staken. Ze centraliseerden zich in groene knopen van waaruit zes of zeven of acht stengels zich zoekend oprichtten. 

Als je er echt korte metten mee zou willen maken, zou je de grond om moeten woelen, je moest een schop hebben.

Hij nam de oude rode grasmaaier, die stond nu tijdelijk naast het schopje, en liep in dwarse lijnen over en weer. Voor zijn voeten verscheen een groene wolk. Het had iets magisch, het gemak waarmee hij een geurig tapijt tevoorschijn toverde. Hij neuriede een liedje, hij neuriede altijd als hij het gevoel had bekeken te worden.

Op de hoek knuffelde een man in een roze hemd zijn kleinkinderen en zette hen in de auto.

Hij schoffelde het perkje ook nog wat aan. Niet met de hem bekende grondigheid, dat niet. Maar met het verwijderen van wat grashalmen zag de boel al er al een stukje netter uit, en hij brak wat uitlopers van de vlinderstruik af.

Terug naar het schopje zag hij de overbuurman nu zijn eigen perkje schoffelen. 'Hallo,' zei hij, maar zonder de koptelefoon af te nemen.