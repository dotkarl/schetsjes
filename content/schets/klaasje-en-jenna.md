---
date: '2026-02-18T07:41:49+01:00'
draft: false
title: 'Klaasje en Jenna'
tags: ['annelies']
---

Ze stond met een pakketje in haar hand voor de deur van de buren. Het was gister laat in de middag bezorgd, maar 's avonds kwam er niemand en de dag erop overdag ook niet. De overbuur stond in de tuin zijn vlinderstruik bij te knippen. Hij hield zijn hand op tegen de zon, hij riep: 'Hoe is het!'

'Goed hoor!' riep ze terug.

De deur ging open, het kromme Turkse dametje met haar hoofddoek keek om de hoek. Ze murmelde en nam het pakketje aan. Dankjewel kon ze niet zeggen, ondanks dat ze al meer dan twintig jaar in Nederland woonde. 'Alsjeblieft,' zei ze beleefd en de deur ging dicht.

'Is de woonkamer al een beetje ingericht!'

Elke dag, dag in dag uit, ook in de winter, snoeide hij aan zijn voortuin of gaf de planten water, en in de zomer sprongen de kinderen op de trampoline en zaten ze daar met een kan limonade. Ze moest wel hallo zeggen en als hij vroeg of ze al een beetje gesettled was, kon ze toch niet zwijgen? Hij had al twee keer eerder gevraagd, wat moest ze nu?

'Kom maar, kijk maar even!' twijfelde ze.

Hij legde de heggenschaar neer en klopte zijn handen af. De voordeur piepte en de kleine begon te zeuren. 'Een minuutje, ik ben zo terug,' zei hij geduldig en liefdevol. Toen ze door bleef gaan, zei hij het nog eens maar wat minder geduldig.

'Het moet een bliksembezoek,' ze forceerde een glimlachte.

Hij had een bosje salie mee uit de tuin en zei dat je er heerlijke thee van kon trekken, als je het eenmaal schoon had gemaakt. Ze nam het aan in de hal en rook eraan en zei: 'Lekker.'

Hij bekeek de woonkamer. De bruine bank tegenover het bruine kastje met de tv erop, daar een rode kast met frutsels achter het glas, en de keuken was een warboel van kopjes en bordjes en bestek. Daar moest hij maar niet op letten, zei ze vlug, ze had er niet op gerekend dat er iemand langs zou komen. Aan de muren hing nog steeds niks.

'Je hebt een vogeltje!'

'Ja, Klaasje heet hij. Het is een schatje hoor,' als op commando begon het beestje te kwetteren. Een goede verstaander hoorde hem 'schatje' en 'poepie' en 'lekker snaatje' zeggen. 'Maar het is ook veel werk, hij eet nu al, hoe lang is het, ik denk misschien wel een jaar niet meer uit zichzelf.'

'Dat ken ik, Jenna eet ook niet. Ze heeft geen hongergevoel, dus als we er niet bovenop zitten, dan valt ze af en uiteindelijk valt ze flauw. En ze heeft ADD, dus ze vergeet dat ze iets in haar mond heeft. We moeten erbij blijven en zeggen: "Kauwen, Jenna, niet vergeten te kauwen." Anders valt het uit haar mond en gaat ze iets anders doen.'

'Jee!'

'Ja.'

'Dan valt Klaasje nog mee. Hij heeft suikerziekte, zei de vogelarts. Dus hij krijgt op een gegeven moment wel honger, maar dan is het eigenlijk te laat, dan valt hij van zijn stokje. Dus elke anderhalf, twee uur moet ik het eetbakje aanbieden en meestal eet hij dan wel, maar ook niet altijd van harte. Maar hij heeft ten minste nog wel een hongergevoel.'

'Jenna niet.'

'Nee.'

Ze keken allebei een tijdje de woonkamer rond.

Hoe dan ook, hij zei dat als ze wilde, ze gerust eens langs kon wippen. Ze waren altijd thuis en dan kon ze een kop thee krijgen met wat lekkers. Ze bedankte en zei ok√©, maar dat ze het wel druk had. Met werk en dan ook met Klaasje natuurlijk, die nerveus van het ene op het andere voetje stapte op zijn schommeltje.