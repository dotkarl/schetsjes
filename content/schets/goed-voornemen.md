---
date: '2025-12-07T09:02:56+01:00'
draft: false
title: 'Goed voornemen'
tags: ['lisa', 'lucas', 'suzan']
---

Dan zat ze in de auto en wist ze niet meer welke richting de stad was. Terwijl, ze had die weg al honderd keer had afgelegd. Of ze zat op de rand van het bed en herkende de kamer niet meer. En ze had nachtmerries, zulke vreselijke. Nachtmerries waarin ze werd doodgestoken of waarin er enorme spinnen over haar lichaam kropen. En dan gooide ze de dekens van zich af en schreeuwde: 'Hij zit op me! Hij zit op me!'

Voor hem was het ook niet altijd makkelijk.

Goddank waren ze erachter gekomen dat het slaapapneu was, want men sprak er al over haar naar de afdeling vroegdementie te sturen. Dus nu sliep ze met zo'n masker elke nacht en ze was weer normaal. Maar dat was ook niks, natuurlijk.

Vijfendertig kilo, zoveel moest ze afvallen. Dan konden ze haar kaak opereren en kon ze zes weken alleen door een rietje eten. En ze moesten d'r tanden herschikken, wou het er nog een beetje fatsoenlijk uitzien, en sporten was er dan ook niet meer bij. Maar dan was ze wel van dat masker af.

'Hm-hm,' zei ze, 'klinkt als een goed voornemen.'

'Nou ja!' beet ze verontwaardigd. 'Ik ben al begonnen, hoor! Zes kilo, zie je het niet aan me?'

Ze porde Lucas, die braaf twee pepernoten uit het bakje viste, dat aan zijn kant van het bankstel stond. Ze opende haar mond en hij stopte ze er één voor één in. Ze giechelde dankbaar en legde haar hoofd op zijn schouder.
