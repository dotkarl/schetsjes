---
date: '2025-09-20T17:49:13+02:00'
draft: false
title: 'Zaal 8'
tags: ['martin']
---

Hij onderbrak zijn gesprek met de twee dames achter de bar, een brunette en een onopvallende brunette. Hij was breed gebouwd, een rode baard. Hij droeg een zwart pak met stropdas, maar het had niets chiques. Je zag dat het eigendom was van de bioscoop.

'Eén kaartje voor *Weapons* alstublieft.' 

'Juist. Dat is zaal 8.' Hij draaide het scherm naar hem toe. 'U bent de eerste, hij is nog helemaal leeg. Waar wilt u zitten? Hier is het scherm.'

'Ik denk, achteraan. In het midden graag.' 

Rij 1, stoel 3.

'Dat is dan veertien-vijftig.' 

Het vijfje dat hij terug kreeg was week, er zat nauwelijks nog leven in. 

'De film is met pauze halverwege, een pauze van tien minuten.' Hij sprak als een voorlichter op autopiloot. Maar toen, op zijn gezicht (zijn wangen waren bol) was te zien dat erachter een idee ontstond. 'Stel nu,' zei hij, 'dat u nou de enige blijft, wilt u dan de film met pauze of, eh, in één keer door?'

'Nou, als ik de enige ben,' hij zei het zo bescheiden mogelijk, 'dan mag hij van mij wel ---' (hij maakte een vloeiende beweging met zijn hand). 

De jongen knikte vriendelijk, oprecht heel vriendelijk. Hij had het gevoel echt begrepen te worden. 'Helemaal goed,' zei hij er nog bij.

Maar toen de film een uur bezig was, ging het beeld op zwart en stopte het geluid. Het licht ging aan en *Escape* van Rupert Holmes begon te spelen. Vertwijfeld stond hij op. Want ondanks dat hij van tevoren was gegaan en in de tussentijd niets had gedronken, moest hij nodig. 