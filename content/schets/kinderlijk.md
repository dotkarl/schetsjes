---
date: '2025-11-16T10:27:16+01:00'
draft: false
title: 'Kinderlijk'
tags: ['jorik']
---

Ze had iets -- iets kinderlijks, iets onschuldigs over zich, misschien naïef wel. Hij bedoelde dat niet verkeerd, hij wist gewoon niet anders hoe hij het moest omschrijven.

Ze droeg een bordeaux trui en een bruin rokje met een legging en sneakers. En daar onder smalle schouders en heupen en zulke dunne beentjes, beentjes die moesten huppelen en door waterplassen moesten stappen. Ze had wel wat vrouwelijke vormen, maar ongeïntegreerd. Alsof ze gewoonweg op haar lichaam waren geplakt. En haar gezichtje, ze lachte veel en had van zulke kleine tandjes, het was alsof haar gezichtje nog niet helemaal uitgegroeid was.

En als ze sprak, ze had zulk een enthousiasme! Dan kon haar mond haar woorden niet bijhouden en struikelden de lettergrepen over elkaar. Je hoefde maar iets voor te stellen en ze was mee, altijd en overal wel. 

Als je haar vroeg waar het vandaan kwam, dan zei ze, ze wist wel waar het vandaan kwam. Ze was dan, ja, ze was een klein meisje dat wilde dat haar ouders naar haar omkeken of dat de meiden in haar klas haar opnamen in hun groepje of dat, als dan niks anders lukte, dat de juf dan ten minste zei dat ze het goed had gedaan.

Pas later, als ze alleen was, dacht ze wel eens, maar ben ik het wel eens daarmee?

Ze streek met haar handen over haar hoofd en bond haar blonde krullen vast met een elastiek. Maar het haar was zo springerig, ze miste altijd wel ergens een lok. 