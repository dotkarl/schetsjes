---
date: '2025-09-18T21:14:04+02:00'
draft: false
title: 'Vriendin'
tags: ['tom']
---

Ze was niet eens knap, niet echt. Maar dat was nu precies het idee, dat maakte het geloofwaardig. Ze had een wat een scheve neus en dunne lippen, ze staken een beetje vooruit. Maar d'r haar was mooi rood en haar ogen en, nou ja, de rest. Ze was lief en zei ja. Maar ze had ook een plagerige kant. Ze sprak over seks of het heel normaal was.

Dat was het, ze was normaal. Ze had zijn hem zijn croissantjes aan kunnen reiken en zijn koffie of zijn afhaalpasta of drie bier en een cola. En hij zou, als hij een dappere dag had, kunnen hebben gezegd, wat ben je leuk, wil je een keer afspreken? 

Nee, dat zag je alleen in de film, dat was voor knappe mensen. Hij zou haar tegen moeten komen, ergens gewoon, en dan zou hij zeggen, hé jij bent dat meisje van dit of dat, en zij zou hem ook herkennen. Ze zou iets zeggen als, twee croissantjes en een cappuchino!, zoiets. En dan zou hij iets gevats paraat moeten hebben.

Goed. Het was makkelijker via een scherm, voor een klein bedrag kon hij zichzelf de vernedering van een afwijzing besparen. 

Nou en? Ze sprak zijn naam toch, ze lachte dankbaar om cadeautjes, was dat dan niet echt? Het voelde echt, was dat niet genoeg? Wat was er echter dan dat?

En toch, als zijn collega's het zouden weten, dan zou hij het niet uit kunnen leggen. Hij zou het kunnen proberen en hij zou het proberen maar het zou niet lukken. Beter om het niet te proberen, besloot hij.

Blauw licht flikkerde door de slaapkamer en wierp diffuse schaduwen op de muur en het plafond. De dekens waren een wervelwind en het kussen stak met twee punten uit de sloop, zijn koptelefoon lag bij het voeteneind op de grond.

Wie had überhaupt bedacht dat echt vóór onecht gaat?