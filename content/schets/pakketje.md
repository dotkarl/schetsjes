---
date: '2025-10-12T10:24:57+02:00'
draft: false
title: 'Pakketje'
tags: ['annelies']
---

Ze kreeg een mailtje van het postbedrijf en niet lang daarna een berichtje van de verkoopster: 'Veel plezier ermee!' Maar toen ze in de brievenbus keek, was er niets te vinden, niet eens een briefje dat er iets bij de buren bezorgd was. Ze streek wat struiktakken opzij, ze dacht, misschien is het pakketje, ik weet niet, misschien is het eruit gewaaid of, god weet, een vogeltje heeft het met zijn snaveltje beetgepakt en eruit gerukt. Maar in de struiken was geen pakketje te vinden.

De mail, om veertien-uur-twaalf was die verstuurd, nu was het half zeven. Het begon al donkerder te worden.

Op de camerabeelden was te zien dat de postbode van haar deur wegliep. Ze sloeg rechtsaf en liep het huis van haar buren voorbij, van de Turkse buren. Dat was rond half twee, ja dat klopte. Het volgende moment kwam zij thuis van haar werk, ze was langs de supermarkt gegaan en droeg een tas die zwaar was van melk en wijn. Maar toen had er niets in de brievenbus gezeten, er had in elk geval niets uit gestoken, dat zou ze wel gezien hebben.

Was het, zou het mogelijk zijn dat iemand het eruit gegrist had? Dan zou diegene weet moeten hebben gehad van de camera. Hij zou via de zijkant van de tuin, in een L-vorm naar de brievenbus moeten hebben gemanoeuvreerd. Nee, dat was waanzin, dat kon het niet zijn. Maar toch probeerde ze het. En in de schemering zag ze de pixels van haar eigen lichaam langs het hek en langs het keukenraam naar de brievenbus sluipen.

Met de afwas nog in de gootsteen ging ze bij de buren langs, maar die hadden geen pakketje gekregen. Ze vroeg het zelfs bij de Turken, ondanks dat ze had gezien dat de postbode daar niet was geweest. De moeder was thuis, ze sprak geen Nederlands maar genoeg om te kunnen zeggen dat ze geen postbode had gezien. En tegen beter weten in liep ze nog eens, het begon nu echt donker te worden, ze moest met haar telefoon bijlichten, de struiken na.

Wat was er in hemelsnaam gebeurd?