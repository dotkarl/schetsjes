---
date: '2025-10-06T07:49:40+02:00'
draft: false
title: 'Pak koffie'
tags: ['erik']
---

Hij was anders dan de rest, de anderen waren jongens uit het dorp die plat met elkaar praatten en die al borsten en een buik begonnen te krijgen van het bier. Ze maakten grappen de hele tijd, namen elkaar in de zeik en als de een dat bij de ander deed, dan had de ander altijd direct zijn woordje paraat. Hij was kleiner, magerder dan hun, hij was veel magerder, zijn armpjes waren twee dunne slierten. En zijn ouders kwamen van buiten, dus hij kon alleen Nederlands. De anderen praatten plat met elkaar en Nederlands met hem, behalve sommigen, die praatten altijd plat. En als ze hem in de zeik zetten, dan lachtte hij maar mee want hij was niet zo snel van tong als de rest.

Een keer waren we samen in het magazijn op de derde verdieping. Het was een snikhete dag, ik weet het nog want hij droeg een korte broek en we mochten alleen een korte broek dragen als het boven de dertig graden was. Dan was het in het magazijn wel vijfendertig of veertig graden, en je leurde de hele dag met pallets van dit of dat, het was er stikbenauwd en meurde er binnen de kortste keren naar zweet. We liepen, ik trok het wagentje achter me aan, en hij zei: 'Let eens op.' En hij pakte zijn stanleymes en schoof het blad naar voren en stak het in een pak koffie. Het donkerbruine poeder kwam als een waterval eruit en maakte een hoopje op de grond.

'Jong, wat maaks dich nou?'

Het was niet de reactie die hij verwacht had. Maar hij keek in de verte, zoals hij anderen had zien doen, haalde zijn schouders op en zei: 'Het maakt toch niet uit, ze missen één zo'n pak toch niet.' Maar er klonk een trilling in zijn stem en ik wist dat zijn hart klopte in zijn keel.

Hij werkte daar jaren later nog steeds, ik was toen allang weg.