---
date: '2025-11-19T07:53:52+01:00'
draft: false
title: 'Noro'
tags: ['johan', 'lisa']
---

'Johan,' ze klonk paniekerig, 'Johan, ik ben ziek.'

'O jee,' hij smakte, draaide zich om, 'wat dan?'

Maar toen was ze al aan het overgeven. Opeens was hij klaarwakker. Hij schoot uit bed en toverde een emmer tevoorschijn. Het vochtige braaksel verliet in punctuele intervallen haar maag. Het had een roze kleur, er zaten stukjes ui en paprika in. Ze had die avond gegeten bij een studievriend, hij had een nieuw huis gekocht in Milsbeek.

'Wat heb je gegeten? Was het niet goed?'

'Nee,' hijgde ze. 

Het was lasagna.

'Handdoek. Handdoek! Haal een handdoek!'

Hij schoot naar de badkamer. Plots overviel twijfel hem. Een badhanddoek? Of een keukenhanddoek uit de wasmand? Hij schudde zijn hoofd, wat maakte het uit? Een badhanddoek dus.

Terug in de slaapkamer was het al te laat. Lisa jammerde en griste de handdoek uit zijn handen en stopte hem onder haar kont.

Een zure lucht verspreidde zich door de slaapkamer. Dat het raam op een kier stond, hielp geen zier. Wat kon hij doen? Hij stond daar maar met zijn handen in zijn zakken en met bezorgde wenkbrauwen.

Ze was klaar, voorlopig, en gaf hem de emmer. Hij leegde hem in de wc. Toen hij terugkwam, huilde ze: 'Ik heb in mijn broek gescheten. Hoe erg is het?'

'Ik weet niet,' zei hij, 'ik zie het niet.' 

Hij knipte het licht aan. Het was nog steeds nauwelijks te zien. Maar ze had inderdaad in haar broek gescheten, het slipje verloor halverwege zijn blauwe kleur.

'Je moet me helpen, ik moet naar de badkamer.'

'Nu,' hij kon het niet nalaten om te zeggen, 'nu zit je met die rotzooi hier.' 

Ze gooide haar kleren altijd op een grote hoop naast het bed. En niet alleen haar kleren, er lagen ook boeken en zakdoekjes en opladers en een glas water. Hij pakte haar vast, maar bij haar pols, niet bij haar hand, en hielp haar over de troep heen. Met de handdoek tegen haar achterste, waggelde ze gauw naar de badkamer.

Daar zat ze, te kotsen en te schijten. Het kwam elke keer tegelijkertijd en dan was er een korte pauze.

'Het is noro,' zei ze tussen de ademstoten door. 'Mijn collega's vertelden, het komt uit alle gaten tegelijk. En die lucht, zuur!'

Volgens de klok was het zeven over vier.