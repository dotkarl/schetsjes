---
date: '2025-07-17T18:16:45+02:00'
draft: false
title: 'Showmaster'
tags: ['arjan']
---

Arjan heeft me gevraagd het volgende voor te lezen.

“Dames en heren, jongens en meisjes, familie en vrienden, kennissen en collega’s, medewerkers van uitvaartcentrum *** en iedereen die per ongeluk de verkeerde zaal in is gelopen en zich nu te bezwaard voelt om weg te sluipen: 

Hartelijk welkom bij mijn begrafenis. Hoe is het, hebben jullie er allemaal een beetje zin in?

Mijn nabestaanden hebben een fantastisch programma opgesteld dat jullie het komende uur langs de hoogtepunten van mijn leven zal leiden. Er zal gelachen worden, en gehuild, in proza en in poëzie, er is muziek en dans, en als klapper op de vuurpijl zal een stripper, onder het genot van een spectaculaire vuurwerkshow, me de grond in tortelen. 

<i class="center">(een medewerker komt het podium op en fluistert de spreker iets in het oor)</i>

O jee. O, echt? Hm, hm. Nou ja, oké. – Dames en heren, ik hoor zojuist dat de stripper de Lotto heeft gewonnen, dus dat laatste punt kan worden geschrapt. Helaas, mag ik wel zeggen, want Arjan was erg te spreken over de generale repetitie. Gefeliciteerd Desteny, we wensen je het beste en maak het alsjeblieft niet allemaal op aan coke en/of heroïne.

Maar voordat de show begint moet ik mijn excuses maken, mijn excuses voor het kapen van jullie woensdagmiddag. Ik stel me voor dat jullie allerlei leuke plannen hadden en dat ik ze in het water heb laten vallen door zo nodig de pijp uit te moeten gaan. Geloof me als ik zeg dat ik deze dag ook graag anders had besteed, en dat ik me er enorm ongemakkelijk bij voel dat het nu allemaal weer zo nodig over mij moet gaan. Toch hoop ik dat jullie een leuke middag hebben. 

Weet dat ik van jullie allemaal houd en jullie heel mooie en lieve mensen vind, ook al zei ik dat niet altijd hardop omdat ik me geen raad wist met zulke gevoelens. Ik hoop dat mijn flauwe grapjes een acceptabel substituut waren.

Lieve mensen, maak er een geweldige dag van, de drankjes zijn op mijn kosten!”

Dank u.

