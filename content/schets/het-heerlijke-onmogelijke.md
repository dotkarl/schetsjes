---
date: '2025-08-31T10:50:18+02:00'
draft: false
title: 'Het heerlijke onmogelijke'
tags: ['dit is geen boom']
---

Ze zeiden: dat bestaat niet. Maar zie, daar stond hij, de vierkante cirkel, ontspannen met zijn rug tegen het glazen bushokje geleund, hij rookte een sigaretje. 

Ze zeiden: niet *echt*, natuurlijk, hij bestaat niet *echt*. Als hij dan moet bestaan, vooruit, dan op een lager niveau. Hij existeert niet, zeiden ze en dan knepen ze hun ogen tot spleetjes, hij *subsisteert*. 

Maar dat zeiden ze natuurlijk alleen maar omdat zij paarden waren en hun goden als paarden tekenden, de zielepieten. Als ze er maar twee tellen over na hadden gedacht (als ze er negatief-twee seconden bij hadden stilgestaan!), dan hadden ze beseft hoe heerlijk het is om niet geketend te worden door de existentie, om niet gebonden te zijn aan de wetten van de logica, laat staan aan die van de natuur!

Hij smeet zijn peuk op de grond en stampte 'm uit. Hij kon roken om de kanker te verdrijven, hoe graag zouden ze niet met hem willen ruilen! Want hij was ziek maar ook niet, want hij was gezond maar ook niet. En de regen was hem onverschillig, want hij leefde tussen de druppels door. En de anderen kleumden en staken hun gehandschoende vleesklauwen dieper in hun zakken.

De bus stopte en liet de arme lui binnen. Maar toen hij aan de beurt was, bromde de chauffeur met zijn basstem: 'En waar dacht meneer dan wel naartoe te gaan?' en de deur sloot sissend voor zijn neus.

En het erge was: hij had gelijk.

De volgende bus liet drieÃ«ndertig minuten op zich wachten en kwam niet langs de campus, maar dat deerde niet. 
