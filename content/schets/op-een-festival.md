---
date: '2025-09-06T14:23:24+02:00'
draft: false
title: 'Op een festival'
tags: ['milan', 'rik']
---

'Ik weet niet,' zei hij, 'geloof jij in God?'

'Nee.'

'Als in: ben je atheïst? Of meer agnost?'

'Nee ja, ik ben toch wel een atheïst, denk ik. Ja.'

'Maar het kan dus wel nog.'

'Nee, ik geloof er dus echt niet in.'

'Ja, zie je, kijk,' hij had heel kleine ogen door de vervorming van zijn bril, 'ik was vroeger dus ook een atheïst, maar soms dan wandel ik door de bossen en dan denk ik: nou, het is wel heel erg mooi allemaal.'

'Nee ja, dat is ook,' zei hij, maar voordat hij kon zeggen: maar daar volgt niet uit dat er een God is, kwam Fabian die vroeg: 'Jij staat straks bij de Foef, ja? Want het gaat zo regenen, dat hebben ze niet voorspeld, maar je moet even kijken dat de stekkers droog blijven.'

En plots stond er een andere kerel bij en waren ze met z'n vieren, en die vierde kerel zei: 'Weet je, ik zie je de hele dag al rondlopen en ik denk: je mag gerust eens ontspannen, je hebt zo'n blik, adem gewoon zo in van: ---. Geniet van het moment en het komt allemaal goed.'

Fabian lachte schuldig en Rik zei: 'Ik ken jou niet, maar ik vind wel dat je goeie dingen zegt.'

En hoe erg zou zo'n buitje nou helemaal zijn?

Maar tien minuten later kwam het een halfuur lang met bakken uit de hemel en kregen ze geen enkele *spoken word* meer mee van die vrouw met die blauwe dreads. Ze schreeuwde en gebaarde en iedereen was naar het midden getrokken om maar niet nat te worden, het mocht allemaal niet baten. Maar het ging over racisme en genderdiversiteit en zo, dus de boodschap was verder wel helder. 

Hij keek naar de stekkers en zag dat het goed was. 
