---
date: '2025-10-31T07:51:05+01:00'
draft: false
title: 'Reservering'
tags: ['gerrit']
---

Het had geen zin om naar boven te lopen en zijn jas op te hangen, hij zou zich toch alleen maar naar beneden moeten haasten. Hij zocht een bankje uit en klapte zijn laptop open. Maar hier was geen geschikte plek, hier was het te druk. Een stabiele stroom forenzen vond de weg van het station naar hun werkplek, sommigen op hun gemak en anderen met een frons. Bij de koffieautomaat stond Rik, als je hem vroeg hoe het ging zei hij, nou, want zijn zoontje was, net toen het weer beter leek te gaan, in een spiraal van beukende driftbuien geraakt. Gelukkig bleken er nog vergaderruimtes beschikbaar. Hij vond er een, de kleinst mogelijke, want het was hij en Teun en de rest was toch online. Het werd vergaderruimte 2.

Hij stopte zijn laptop in zijn tas, hij kreukte het voorblad van het werkverslag, en haastte zich op weg. Zijn reservering stond al netjes op het bordje naast te deur. Maar binnen lag een jas over een stoel en een laptop en daarnaast een mobiele telefoon met een flapje, en een stel notitieblokken met het logo van een ander bedrijf. Geen tijd voor. Hij pakte zijn laptop uit.

Een vrouw liep binnen, een brunette in een zwart jasje. Het was een mooie vrouw.

'Hoi,' zei hij. 'Je hebt deze ruimte niet gereserveerd.'

'Ik geef vandaag een training. Ben jij van Excellentia?'

'Nee.'

'Dan moet ik jou niet hebben.'

Nerveus keek hij op de klok op zijn laptop.

'Hoe laat begint je training?'

'Nu.'

'Dat is niet handig.'

'Nee. Ik ben een externe,' ze verontschuldigde zich, 'ik heb bij het servicepunt gevraagd of ze deze ruimte voor me wilden reserveren, want dat kon ik zelf niet. Maar blijkbaar is er toch iets niet helemaal lekker gegaan.'

'Maakt niet uit,' zuchtte hij, 'ik zag dat er nog wel andere, wat andere ruimtes beschikbaar waren nu.' En hij nam zijn laptop en zijn jas en zette zijn laptop toen neer en zwaaide de tas over zijn schouder en nam zijn laptop en zei, 'voel je niet schuldig, ik red me wel.'

Vergaderruimte 3 en 4 waren bezet, het zou een lange dag worden, maar nummer 5 was vrij. Hij glipte naar binnen en sloot zijn laptop aan op de stroom. Er was plek voor achttien man hier.

Lieke en Stijn zaten al in de vergadering. Hij was twee minuten te laat. Hij wreef zijn handen in zijn ogen en zei: 'Hoi hallo, daar ben ik. Ik denk, ik begin maar gewoon met praten en als jullie iets horen wat je interesseert, breek dan in.'