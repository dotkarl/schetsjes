---
date: '2026-01-30T08:02:16+01:00'
draft: false
title: 'Toiletbezoek'
tags: ['john', 'tom']
---

'Er was een man, hij wou naar de wc. Dus bij de receptie zeiden ze, dat kan niet, dit is geen openbaar gebouw. Ik stond daar toevallig, ik hoorde dat toevallig. Dus ik dacht al: o jee. Dus die man werd boos, ik dacht: o jee. En toen zei hij: wat is je naam? Want de volgende keer als ik hier kom dan zul je wat beleven. Dus ik dacht,' zijn gezicht verstrakte, snor trilde, hij was het nog niet helemaal te boven, 'dit gaat me te ver, ik zei tegen 'm, eruit jij! En ik pakte hem bij zijn arm en liep met hem naar de uitgang. In het begin liep hij nog wel mee, maar toen werd hij ook op mij boos. Nu ja, toen heb ik hem een duw gegeven en toen was hij buiten.'

'Man man man,' dat was het enige wat hij ervan kon zeggen.

'Ik vind, als je gaat bedreigen, dan ga je een grens over. Dan moeten daar consequenties op staan. Het liefst had ik 'm een klap op z'n bek gegeven, eigenlijk had ik dat moeten doen. Want hij had ook naar buiten kunnen lopen, dan was hij ermee weggekomen. Dan gaat zo iemand nog denken dat het normaal is zo te doen. En de dames van de receptie, dat zijn ook maar van die sprietjes. Dus ik dacht, ja, ik moet hier wel wat mee.'

'Tuurlijk.'

'En je ziet het steeds vaker. Van die types die hangen op het station en zo, buitenlanders. VeiligelandiÃ«rs. Die vervelen zich en zitten onder de drugs en gaan dan maar mensen lastigvallen. Die denken dat ze hier koning zijn. Ik stond daar bij de receptie, ik zag 'm al en ik dacht, dat is er een. Hij had gele ogen. Hij sprak ook geen Nederlands.'

Mismoedig zuchtte hij: 'Daar gaan we, denk ik, nog heel lang gezeik van krijgen,' en hij dacht aan die rooie meid van de receptie en haar rechte tanden. Tot zijn schaamte was hij opgelucht dat hij niet degene was die daar gestaan had, toevallig bij de receptie.