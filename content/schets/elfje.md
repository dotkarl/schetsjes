---
date: '2026-01-31T08:47:35+01:00'
draft: false
title: 'Elfje'
tags: ['bram', 'jan', 'nicolien', 'saar']
---

'Een vriendin van je? Hoe zag ze eruit?'

'Blond haar, lang,' je kon er eigenlijk niet omheen.

'Is dat die meid? Ze lijkt op een elfje.'

Ze schoot in de lach: 'Op een elfje!' en zette haar glas rood gauw op de statafel.

Had hij dat niet zo mogen zeggen? Is dat niet ok√©?

'Nee,' brak Saar in, 'hij heeft een punt. Het is iets in de structuur van haar gezicht.'

'Zo heb ik nooit naar haar gekeken.'

Hij moest zijn best doen om niet te zeggen: 'Stel je er twee puntoren bij voor.'

Op de nieuwjaarsborrel vroeg Bram, heb je nog leuke anekdotes? En voor ze het wist, ze was even naar de bar om twee wijn en een colaatje te halen, had iedereen de filmpjes gezien van toen ze vijftien was en dronken op de bar stond te dansen.

'Maar daar heb ik nooit om gevraagd,' verdedigde Bram zich.

Jaren geleden had hij ook zoiets, hij zei, die meid, hoe heet ze, ze ziet eruit als, och, je kent haar wel, die, die *laaf*. En verdomme, ze *zag* er ook uit als een laaf, ze had zo in de Efteling langs het pad kunnen hangen om je papieren bekertje op te zuigen.

Haar vriendin had ironisch geglimlacht, hij vertelde zichzelf 's avonds in bed omdat ze wist dat het waar was.

Het bier smaakte hem helemaal niet, vanavond, maar wat moest hij dan? Spa rood met een rietje?

En trouwens, hij had haar alleen maar *en profil* gezien, als ze over haar schouder keek om te zien wie er achter haar commentarieerde, en gedachteloos speelde hij met zijn ring.