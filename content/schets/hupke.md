---
date: '2025-09-25T11:51:47+02:00'
draft: false
title: 'Hupke'
tags: ['jan']
---

Het was een hupke, ze kwam tot zijn borst. Maar ze had een persoonlijkheid van iemand twee keer zo groot. Hij had haar nog nooit gezien dat ze niet lachte, en niet zomaar een lach maar een echte.

Het zou, dacht hij nu, natuurlijk ook door alle drank kunnen komen.

Op een huisfeestje zei ze, witte wijn in haar hand: 'Jij kent Matthijs. Hij is mijn vriend.' -- 'Vriend als in vriend, of vriend als in?' -- 'We hebben seks. Dat is wat je bedoelt, toch?'

Zo iemand was ze.

Ze droeg een paars jurkje, die avond, maar niet de hele avond dus. 

Hij sprak haar nog twee keer. EÃ©n keer was op een borrel van de studie, hij hoorde er eigenlijk al niet meer thuis. Het ging slecht, hij vroeg waarom en ze antwoordde wel maar wilde eigenlijk niet. Toch vroeg hij door en ging ze naar de wc.

De tweede keer was in de Albert Heijn. Hij had gedronken en vroeg hoe het ging. Ze zei: 'Ja goed hoor, maar ik ben moe. En vat het niet verkeerd op, maar ik heb helemaal geen zin om te praten.' Hij waardeerde haar eerlijkheid en ze liep door. Hij kocht nog twee flessen wijn en een sixpack pils in de aanbieding, bij de kassa zag hij haar met het mandje sleuren.

Ze werkte in een boekwinkel, daarna, ze had nu een bril. Maar ze deed of ze hem niet zag.