---
date: '2025-10-19T11:05:51+02:00'
draft: false
title: 'Vergaderruimte groen'
tags: ['berry', 'boris', 'fer', 'jolanda', 'linda', 'stef']
---

'Dan zal ik nu, even kijken, of dit, ja, ja dit lijkt te werken. Linda, kun je ons horen? Zacht? Ja, dat is sinds die Windows 11-update, natuurlijk! En als ik duidelijk praat? Ja? Heel mooi! Dank allemaal dat jullie aanwezig zijn!'

In vergaderruimte groen zaten een stuk of twaalf heren en dames, ze zaten allemaal keurig in twee rijen op de verhoogde stoelen. Op Stef na, die leunde nonchalant op zijn ellebogen op tafel, maar Stef was dan ook betrokken geweest bij de totstandkoming van de excel. Naast hem zat Boris van het ontwikkelteam, als enige met een laptop voor zijn neus, hij was ook de enige die de rest nog niet kende.

'Dus Boris,' zei Fer, 'stel je even voor.'

En Boris zei: 'Ik ben Boris, ik ben van Team Ontwikkeling en ik kijk even mee en vertel zo straks iets over de nieuwe app.'

'En de rest die kent elkaar natuurlijk al. Dan ga ik nu, Linda, ik ga nu in presentatiemodus dus we zien je niet meer! Maar als er iets is, gewoon roepen!'

Kees at een appel en Jolanda las met haar kin op haar borst de laatste berichten voor ze zich tot het scherm wendde.

In verband met de uitfasering van de <span style="font-variant:small-caps">graph</span>-app moest er een wijziging komen in het --- 'Fer? Fer, je deelt je scherm nu niet.'

'God, dat is ook wel handig, ja!'

In verband met de uitfasering van de <span style="font-variant:small-caps">graph</span>-app moest er een wijziging komen in het proces. -- 'Even voor wat context,' zei Harry gauw, 'dat is dus een programma, ik weet niet of jullie het ooit gezien hebben, een programma uit 1992, het draait nog in een DOS-box.'

Precies, het was, zeg maar, een stukje geschiedenis. En Arjen had nu heel veel handwerk aan het omzetten van alle excels naar een formaat dat de <span style="font-variant:small-caps">graph</span>-app kon slikken. ('Ja!') En, zoals ze wisten, soms ging dat nu een beetje mis. ('Hm-hm!') Want iedereen leverde die excels weer op een andere manier aan ('O!'), en Arjen moest ze daarom, ja-ja, allemaal met de hand controleren! (Zucht!) En ze dachten, nou ja, als we dan toch een nieuwe app ontwikkelen, laten we het dan allemaal meteen op dezelfde manier aanleveren, want dan hoeft Arjen niet meer alles met de hand om te zetten.

'Nee, dat begrijp ik,' zei Jolanda, 'daar heeft-ie natuurlijk een grafhekel aan.'

'Een grafhekel, ja! Ja, precies!' zei hij en ze lachten allemaal.

Hij klikte door de nieuwe excel heen, die uit zeven tabbladen bestond en als je op tab twee en drie de juiste gegevens invulde en op tab vier op deze knop drukte, dan zette hij de boel voor jou in de juiste volgorde.

'O ja!' riep Jolanda, 'dit is heel mooi! Hier word ik heel gelukkig van!' Ze klapte nog net niet in haar handen.

En als je hier een letter in probeerde te vullen, dan kreeg je een foutmelding, want het moest een getal zijn.

'O heerlijk! Prachtig! Maar ik zit me af te vragen, wat gaat Arjen nu doen?'

'Nou ja,' zei Fer, 'belangrijker werk!'

'Ja. Ja, heel mooi!'

Maar Berry was sceptischer. 'Dit gaat, ben ik bang, wel extra werk opleveren voor ons, om al die gegevens in die excel te zetten. Daar maak ik me wel zorgen om, want we merken dat het nu al vaker een heel gedoe is om de zaak op tijd aangeleverd te krijgen.' 

Maar Stef wist: 'Maar je taakondersteuner zet het nu waarschijnlijk sowieso al in een ander formaat om het aan te leveren aan Arjen. Dus het enige wat er echt verandert is dat zij dat nu allemaal in hetzelfde formaat zetten.'

'Precies,' zei Fer, 'precies!'

Berry peinsde. 'Is dat zo? Het zou best kunnen, ik weet eigenlijk niet wat Karin nu precies met onze bestanden doet,' en hij maakte een aantekening in het blokje dat tot dan toe onaangeroerd voor zijn neus had gelegen.

'Nou,' zei Fer, 'met nog precies één minuut op de klok! Nu ben jij, hè,' knikte hij naar Boris. Fer haalde het stekkertje uit de poort van zijn laptop en Boris stak die in de zijne. 

'Hallo?' zei Linda. 'Er is iets misgegaan, ik zie jullie nu dus niet meer. Hallo?' 

De volgende minuten tikte ze eenzaam berichtjes naar de aanwezigen, in de hoop dat ze zich haar weer zouden herinneren.