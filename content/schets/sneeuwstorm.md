---
date: '2026-01-29T07:31:36+01:00'
draft: false
title: 'Sneeuwstorm'
tags: ['david']
---

In het licht van de voorbijgaande auto's dwarrelde sneeuw, alleen in het licht. Hij kneep met zijn ogen, de sneeuw bleef nergens liggen nog, alleen op zijn zwarte wollen jas. Hij dacht aan, hoe lang was het geleden? Misschien al tien jaar wel. 

Ze liepen vanuit de stad terug naar huis, ze woonden nog dicht genoeg bij het centrum om 't te kunnen lopen, te kruipen zelfs. Vaak zat hadden ze 't gekropen. Het was een helse sneeuwbui, ze hadden niet willen vertrekken. Zuipen wilden ze, ze smeekten om nog een rondje. Maar de barvrouw sloot af, ze had roodblonde krullen en een moedervlek op haar wang. Ze vond het heel erg, zei ze erbij. En hij riep dapper, *je maintaindrai!*, en zij, is het dan niet *nous maintain---maintain...drons*? Maar ze waren te zat, allebei, om zich over verbuigingen druk te maken. Ze stapten de storm in en hielden elkaar vast in de wind. Hun schoenen al gauw doorweekt, hun voeten waren ijskoud. Toen ze bij de flat aankwamen, ze woonden nog op een studentenkamer, met plezier toen nog, toen moesten ze wel een laag van tien centimeter sneeuw van hun borst en schouders en muts af schuiven.

Haar lach onder die laag sneeuw, het was ellende maar ze waren dronken, ook van geluk. Zo was het.

Ze werkte nu zelf in een kroeg -- nee, 't was een restaurant, net over de grens. Ze droeg een wit bloesje en schonk cola in en tapte en grapte met de kok. Toen ze dertig werd, vierde ze het daar, ze sneed bloemen schuin af en zette hen in een vaas en er hingen balonnen. De tent ging eerder dicht, speciaal voor haar, voor haar feestje. Hij zag er foto's en filmpjes van voorbijkomen op instagram, hij bekeek die trouw elke dag, maar later waren ze allemaal verdwenen en had hij alleen nog zijn herinneringen. 

Hij trapte voort, en de sneeuw hoopte zich op tegen zijn borst, maar niet als toen, en hij luisterde naar het geluid van zijn eigen hijgende ademhaling.