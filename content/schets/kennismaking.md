---
date: '2025-10-08T07:21:09+02:00'
draft: false
title: 'Kennismaking'
tags: ['gerrit']
---

'Wij kennen elkaar nog niet.' 

Vrouw, begin veertig (grijze kringen rondom de ogen), beige jasje; bruin haar, sluik, geen make-up, dunne lippen. Ze steekt haar hand uit. Hij stelt zichzelf voor als zichzelf en zij als het nieuwe hoofd personeelszaken, ze is drie maanden geleden begonnen. 

'Dan ken je nu ongeveer, schat ik, twintig procent van alle afkortingen.'

Ze lacht, ha-ha, het zijn er inderdaad veel, maar dat heb je overal hoor.

'Vertel, hoe is het om hoofd personeelszaken te zijn?'

'Het is leuk, heel uitdagend. Ik hou ervan om verbinding te maken, met mensen onderling en met mensen en bedrijven, daar krijg ik energie van. Mijn doel is ervoor te zorgen dat iedereen op de juiste plek komt zodat diegene het beste kan brengen wat diegene in zich heeft.'

Hij knikt, maar hij gelooft het niet. Er is iets in de manier waarop ze spreekt, ze neemt geen adem tussen de zinnen. Het is een marketingpraatje, voelt hij, waarschijnlijk dezelfde riedel die ze afstak bij haar sollicitatiegesprek.

'Ik zie het,' liegt hij, 'je komt ook heel energiek over. Wat is dat, heb je vandaag nog mensen verbonden?'

Ze lacht, ha-ha, maar: 'Als hoofd ben ik niet meer echt direct betrokken bij het aannemen van nieuwe mensen, of het moet van de directie zijn. Ik ben de laatste tijd vooral bezig geweest om alle leidinggevenden te spreken te krijgen. Maar het lukt niet echt, want ze zijn allemaal heel erg druk. En ik ben bij veel overleggen.'

'Ja ja.'

Het duurt niet lang voordat ze zegt: 'Ik ga even bij andere mensen buurten.' 

Bij het voorstelrondje zegt ze dat ze het een interessante, dynamische organisatie vindt en dat deze bijeenkomst ook heel anders is dan hoe ze het gewend is. Ze is het gewend om met alle hoge piefen in een hutje op de hei te gaan zitten en dat is dan heel gezellig en dan rolt er een plan uit waar de rest zich maar naar te voegen heeft. Hiervóór heeft ze op de Zuidas gewerkt.

Ah, denkt hij. Dus daar komt het vandaan.