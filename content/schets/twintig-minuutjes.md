---
date: '2025-10-23T07:42:04+02:00'
draft: false
title: 'Twintig minuutjes'
tags: ['ineke', 'lotte', 'petra', 'vera']
---

De muis verdwijnt aan de rand van haar laptop en komt tevoorschijn op het rechterscherm. Even is ze verrast. Maar ze verhuist hem naar rechts, ze komt zo in het midden uit. Het is ok√©, ze blijft hier. Ze heeft twintig minuutjes om wat mailtjes weg te werken een presentatie voor te bereiden. Haar rug is recht, ze zit kaarsrecht op haar bureaustoel. Met haar vingers strijkt ze over haar lippen.

Om haar heen klinkt het geluid van tikkende toetsenborden en gedempt overleg, het komt nog maar net uit boven de luchtcirculatie. Achter haar zit Leonard, hij tuurt over zijn bril. Hij zit diep voorovergebogen, het is haast alsof hij het scherm in wil duiken. Woord voor woord bouwt ChatGPT een argument op, hij vraagt zich af of het steek houdt. Hij knikt en tikt, dus het lijkt van wel. 

Tegenover hem zitten Mark en Gerard, ze kletsen. Mark zit met zijn kont op het bureau en speelt met zijn voet met het zitvlak van de stoel. Hij ruikt naar sigaretten, het is een van de laatste rokers op de afdeling. Soms zie je hem buiten voor het gebouw een peukje paffen met zijn haar door de war.

Verderop hoor je: 'Heb jij daar een topdeskmelding van gemaakt? Jij bent toch de backup van KBL?' -- 'Nee.' -- 'Niet?' -- En ongevraagd roept Vera: 'Ik ook niet!' 

Tegenover haar verdwijnt het overleg tussen Ineke en Lotte in het geruis van de achtergrond. Maar dan hoort ze haar naam. 

'Hm?'

'Die bestelling, die van de JBP, die moet deze week. Zal ik die op algemeen boeken of op facilitair?'

Ineens ziet ze, er hangt een jas over het whiteboard, een bordeauxrode zomerjas, het kan nog net met dit weer. Het was handiger 'm daar te hangen, natuurlijk, dan hoefde ze niet helemaal naar de andere kant van de verdieping te lopen.

'Lotte,' zegt ze, 'ik heb hier iets van de accountantsaudit, kan ik dat naar jou doorsturen?'

'Ja. Wat is dat?'

'Volgens mij allemaal niet heel spannend.'

Ze gaat ermee aan de slag. Na een tijdje ontsnapt haar een lach en Lotte zegt: 'Petra, moet je horen: *We zijn* --- o, mag ik je storen, trouwens? Moet je horen: *We zijn continu op zoek naar nieuwe opportunities om onze reach te vergroten en zo value propositions te expanden.* Prachtig, ha-ha, een kunstwerkje!'

De verloren kunst van het Nederlands.

'Kak!' klinkt het, 'twee minuten te laat.' Ze pakt haar laptop, telefoon en het digitale notitieblok, en daalt op een drafje af naar de begane grond.