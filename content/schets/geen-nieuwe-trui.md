---
date: '2025-10-05T07:43:44+02:00'
draft: false
title: 'Geen nieuwe trui'
tags: ['eline', 'mark']
---

'Is dat een nieuwe trui?'

Het was geen nieuwe trui.

'Ben je afgevallen?'

Hij was niet afgevallen.

'Je verzuipt er helemaal in.'

Hij verzoop erin.

Toch had hij de trui al twee jaar, hij had hem nog gedragen op kerstochtend toen ze brunchten bij haar ouders. Ze kon zich het kerstbrood en de gehaktballen in tomatensaus en de onwrikbare kruidenboter nog herinneren. Maar de trui, die kwam haar in de verste verte niet bekend voor. Hij was grijs en had een borstzakje het stiksel wees van boven naar beneden. Het ding hing slap over zijn schouders en achteraan nog net niet over zijn kont. 

Had hij zich zo aan haar ouders vertoond? Waarom hadden zij daar dan nooit wat over gezegd? Maar haar zus en haar vriend hadden achter hun rug om vast tegen elkaar gefluisterd: die Mark, hoe die eruit zag. Maar zelf droeg ze ook maar hetzelfde zwarte truitje dat ze de vorige twee keer al eerder aan had gehad.

'Nee,' besloot ze, 'waarom probeer je die bordeaux niet?'

Daar zat een gat in.

'Een gat?'

Bij de oksel.

'En die pistache dan?'