---
date: '2025-10-17T07:52:26+02:00'
draft: false
title: 'Op een conferentie'
tags: ['tom']
---

Ze stonden bij de bar. Een flink zwart meisje vulde kopje voor kopje een koffiekan zodat die kleine blonde aan de andere kant meer dan één klant per keer kon helpen. Hij wachtte tot ze zijn kant opkeek, hij snakte naar een kop thee. Zijn stembanden waren vorige week gesneuveld, hij had een dag keelpijn gehad maar snotterde nu nog steeds.

Die kale met die bril, dat was dus een collega van haar. Hij had hem eens gezien, misschien, maar hij kende hem niet echt. Margot had hij daarentegen al op verschillende andere conferenties gesproken. Dit keer was een latertje, zei ze, ze had op de reservelijst gestaan. Gisteren stuurde ze nog een mailtje, was er misschien nog een kaartje vrijgekomen zus en zo. Die kale had haar daartoe aangespoord, hij had die ochtend het gelukkige bericht gekregen en wilde niet helemaal alleen gaan.

Ze hadden een hartstikke interessant praatje bijgewoond over cognitieve biases, daar wilden ze wel echt wat mee doen. En hij? Het praatje over de geschiedenis van textiel was onverwacht interessant, vond hij.

Na een minuut of tien zei de kale: 'Maar ik ga nu, ik moet een trein halen,' en hij vertrok. 

Margot vroeg: 'Wat doe jij? Ik twijfel nog of ik de keynote meepak.' 

'Hoi! Hai, sorry, één moment, zou ik een kopje thee van jou mogen, misschien?' 

Ze schonk warm water in een koffiekopje en wendde zich weer tot het koffiezetapparaat. Margot nam het houten kistje met de theezakjes.

'Dank je,' snotterde hij. 'Ik doe er nog eentje en dan pak ik ook de trein. Anders ben ik pas om een uur of elf thuis vanavond.'

Hij koos voor kamillethee.

'Ja. Waar wou jij naartoe nog, zo straks? Ik dacht aan die over TBL.'

'Ik zelf ga naar die in de grote zaal.'

'Dat was mijn tweede keus.' Ze twijfelde. 'Maar anders, weet je, dan ga ik wel met jou mee.'

Hij zei: 'Gezellig.' Maar hij dacht ook, zonder erbij na te denken, dan kan ik zo dadelijk dus niet gauw de benen nemen. En inderdaad, na afloop besloot zij toch de keynote te skippen, en hij kon zijn boek op de terugweg dus niet uitlezen, zoals hij zich had voorgenomen. Ze reisde helemaal met hem mee tot Zutphen. 