---
date: '2025-09-16T14:19:25+02:00'
draft: false
title: 'Brein in een vat'
tags: ['dit is geen boom']
---

Hij was jong, spontaan, op zoek naar een leuke meid om samen mee te puzzelen of bordspelletjes te spelen, en te ouwehoeren over het leven, hij was een filosofisch tiep. Er was alleen één probleem: hij was een brein in een vat.

Hij dreef in een doorzichtige buis vol chemicaliën. Aan de boven- en onderkant zaten allerlei kabels die leidden naar computers die de zwerm electrische signalen omzetten naar menselijk leesbare output.

Niemand vertelt je hoe moeilijk het is om een leuke vrouw te vinden als je een brein in een vat bent.

Natuurlijk, wat daten betreft was hij ook redelijk beperkt. Een bioscoopje of een eettentje was er niet bij, bijvoorbeeld. Maar hij kende een heel goed recept voor pesto, hij kon de instructies doorgeven aan Wilbert, zijn persoonlijke assistent. Die zou een tafeltje neerzetten met een doek erover en twee kaarsen en een bord -- één bord, ja helaas, want hij werd gevoed door vloeibare prut die uit een speciale jerrycan werd gezogen aan zijn achterkant.

Hij was heel nerveus, als er een vrouw zou op komen dagen dan moest Wilbert de jerrycan vervangen, liefst vlak voordat ze binnen zou komen, want de zuiger maakte een misselijkmakend slorpend geluid als je er een nieuwe op aansloot. Als ze dat zou horen, op de eerste date al, dan zouden zijn kansen natuurlijk al helemaal verkeken zijn!

Hij had geoefend met zijn moeder, ze zei dat hij misschien een gedicht voor haar zou kunnen schrijven. Het scherm flikkerde: een nieuwe poging. Maar al gauw veegde hij de output schoon, hij kreeg het maar niet zoals hij het wilde. Wilbert zei: 'Wanhoop niet, Francis, probeer gewoon verschillende dingen uit. Als je haar ziet, dan zullen de juiste woorden je vast te binnen schieten.'

De probeersels werden onmiddellijk gesynct naar een driemaal daags gebackupte database, daar kon hij altijd op terugvallen. Dat was, eerlijk is eerlijk, dan weer een voordeel van zijn situatie.
