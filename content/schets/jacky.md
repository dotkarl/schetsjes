---
date: '2026-01-03T08:30:30+01:00'
draft: false
title: 'Jacky'
tags: ['marloes', 'vincent']
---

Ze kwam naar beneden en zei: ach! Er was iets vreselijks gebeurd, de zoon van Tieneke, die stond in de keuken op haar werk, ze had een aangepast schema omdat ze structuur nodig had, dus het was maar de vraag of ze nog terug zou komen, haar zoon, hij was nog maar jong, ze wist niet precies hoe oud maar nog jong, die was overleden. Vuurwerk. Het was nog niet duidelijk wat er precies gebeurd was, had iemand het naar hem gegooid? Vreselijk.

Hij keek op van zijn telefoon en voelde dat hij het ding weg moest leggen. Maar het lukte hem niet. Hij zat midden in een nieuwsbericht over de oorlog en alles in hem wilde die zin aflezen en die alinea en de rest van het artikel.

Jacky, hij was alles voor haar, ze toonde hem haar profielfoto. Het was Tieneke en haar man, hij had een tatoeage op zijn onderarm van haar naam, hij droeg een zwart shirt met hardcore erop. De zon scheen, ze waren bij het zwembad, het moest vakantie zijn. Naast haar een jongen met donkerbruin haar, met gel erin, het glansde helemaal, met zo'n scheiding in het midden van zijn haar waardoor het eruit zag als een gordijntje. En naast hem, haar man dus, stond een jonge meid met een zonnebril in bikini. Ze wees naar de jongen en zei, hij.

Zo jong, ging ze verder, vreselijk, hij was haar trots. Ze had het altijd over Jacky dit, Jacky dat. Ze hadden ook een dochter, die meid in die bikini dus, maar daar hoorde je haar nooit over, die was ouder, die redde zichzelf wel. Maar Jacky, nee, die was alles. En dan, dit, zo jong. Hoe oud zou hij zijn? Nog geen achttien, nog geeneens klaar met school. Illegaal vuurwerk, dat moest natuurlijk, ze hebben hem nog geprobeerd te reanimeren maar het mocht niet baten. En dan heb je nog geeneens geneukt.

Gelukkig hebben ze nog die dochter, probeerde hij. Anders, stel je voor, en zijn ogen gleden terug naar zijn mobiel.