---
date: '2025-09-03T19:44:07+02:00'
draft: false
title: 'In beweging'
tags: ['jan']
---

Voor hem was het rust en natuur. In Japan heb je een woord voor de schaduw van boombladeren, dat zette hem in beweging. Zij werd bewogen door mensen en hoe lief mensen waren of konden zijn. Ze liep over straat, het was een heel smal straatje en zij had een tas over haar schouder met allemaal stiften en plakkertjes en weet ik niet wat. De anderen moesten er langs en zij hadden een kar met potten planten erop. En ze hannesten naast elkaar heen maar het lukte niet en ze stootte een pot om en dacht, god nee hoe ga ik dit er ook nog bij managen? Maar het meisje had gezegd, maak je geen zorgen, *I got this*, en dat bewoog haar. 

De derde zei: sport, want hij sportte. 

Anderen werden bewogen door muziek of de kinderen of een doel, je kon het zo gek niet bedenken. Sanne bewoog nooit behalve in haar hoofd en dat altijd.

En hij dacht, hij kon er niks aan doen, aan de betekenisverschuiving die de vraag bij elk antwoord onderging, en voor zijn geestesoog zag hij de talloze connotatieve netwerken elkaar overlappen waar dat woord, dat woord 'beweging' onderdeel van was. En zijn hoofd dreunde nog na van het concert van gisteren en hij was bang dat de alcohol nog uit zijn poriÃ«n wasemde en naast hem zat Ester en ze lachte altijd zo lief en in een zeldzaam moment van helderheid besefte hij zich dat hij, ondanks zijn toestand, niet meer dezelfde persoon was als vroeger.

De betekenis van de vraag verwaterde niet bij elke verschuiving, hij was geen stem in een kakofonie van langs elkaar heen pratende eenzaten. Nee, de invalshoek die elke deelnemer koos verrijkte de vraag juist met een nieuwe interpretatie. En die interpretatie vertelde ons iets, niet over beweging, maar over het idee van beweging die voortkwam uit de unieke ervaring van elke spreker. Hij besefte dat zijn droom, zijn vroegere ambitie om de wereld in woorden te vangen (en daarmee vast te pinnen), dat die ijdel was omdat elk woord een onbepaaldheid in zich draagt die eigen is aan al het zijn. 

Hij had het gevoel dat hij daar iets over moest zeggen, maar in plaats daarvan hield hij een onsamenhangend verhaal over wielrennen.