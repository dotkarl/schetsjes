---
date: '2025-09-06T13:56:51+02:00'
draft: false
title: 'Mandarijnen'
tags: ['anke', 'kees']
---

Ze had hem naar de mandarijnen zien kijken of dacht dat te hebben gezien, en nu stond ze erop dat hij hem die papieren zak aanbood. Hij, onnozelaar, vond de rekening bij de groenteboer al flink maar had gedacht, ze zal wel weer aan zo'n dieet zitten.

De man moest een jaar of veertig zijn geweest, zijn schoenzolen waren kapot en hij droeg een binnenstebuiten gekeerde tas van de Albert Heijn met zich mee. Hij had hem wel vaker in de stad zien lopen, ook met die tas inderdaad, en nu zwierf hij dus hier. 

Hij zat op een trappetje op zijn ellebogen geleund en een halve liter pittbier in zijn hand. Hij had dreadlocks, hij dacht, wie doet dan zijn haar? Doen ze dat bij de opvang? En even dacht hij, maar hij schaamde zich er meteen voor, of worden die lui daar mee geboren?

Zijn oogwit was geel, hij stonk maar gelukkig maar een beetje.

Hij zei: 'Hier,' en hield de zak met appels en peren en mandarijnen en bananen omhoog. Toen de dakloze opkeek, voelde hij zich schuldig. Hij was wel ver heen maar in zijn blik zag hij toch iets van een mens.

Hij hoorde haar al zeggen, hij had op zijn minst de moeite mogen nemen om de walging van zijn gezicht te poetsen en een praatje te maken. Maar hij had dit nooit gewild, waarom was het dan zijn schuld?

Gelukkig kon de man erom lachen. '*No no, I have dis.*' Hij dacht dat hij het over de pils had, maar hij had ook een banaan in zijn tas maar die at hij nog niet op.

Ze stond om het hoekje te wachten. 

'Hij wil niet,' zei hij. 

'Hoezo, hij wil niet?'

'Hij wilde de zak niet hebben.'

Ze liepen naar de auto.

'Nou. Dan eten we maar wat meer fruit deze week.'
