---
date: '2025-10-26T10:21:34+01:00'
draft: false
title: 'Dik'
tags: ['elise', 'johan', 'lisa']
---

Hij zwaaide de deur open.

'Hallo!'

'Hoi!'

Ze waggelde naar binnen met een zware zwarte handtas in de holte van haar elleboog, ze had croissantjes meegenomen. De winterjas wierp ze van zich af. Het polyester schuurde langs de muur, waar het grijze, natte vlekken achter liet van de regen, en ze deed haar schoenen uit.

'Het valt me nu pas op,' zei hij, 'dat je zulke kleine voetjes hebt.'

'Dat valt toch wel mee? Maat zevenendertig.'

'Wat heb jij?'

'Negenendertig.'

'Zie je, dat ben ik gewend.'

Ze droeg roze sportschoenen met een print erop. Lisa gaf haar twee slippertjes voor binnenshuis. 

Hij zei: 'Geef je jas maar hier,' zodat ze niet nog meer vlekken zou maken. Hij greep zijn zomerjas en zijn winterjas en sjaal van de schommelstoel en gooide hen op de bank en drapeerde haar jas over de rugleuning, ze hadden nog geen kapstok.

'Wat ben je weer dik!'

'Ik zag het inderdaad, laatst, op whatsapp dat je een nieuwe foto had. Ik dacht nog, is dat een oude?'

'Nee, ik ben weer dik. Wat een mooie vloer, hé!'

'Jazeker,' zei Lisa. 'En dit is de nieuwe keuken,' en ze gebaarde naar de kastjes met de roestvrijstalen grepen en de afzuigkap en de gootsteen en het spatmuurtje met de verticale witte tegels.

'Ja, mooi hoor! En de muren helemaal strak, echt die veeteewonenshit.'

Hij moest lachen.

'Het enige wat nog mist is zo'n bord, je weet wel, met allemaal verschillende lettertypes, zo van, in dit huis lachen we en hebben we lief.'

De muren waren nu nog kaal en strak en wit.

'Wil je wat te drinken?'

'Een kopje thee graag, en een glaasje water.'

Ze plofte op de stoel. 

'Zijn jullie ouders al geweest?'

'Ze wilden al meteen komen, het was nog geen dag klaar. We zeiden, geef ons even een momentje rust, in godsnaam! Je hebt de hele maand al mensen over de vloer, hè.'

Hij zette het glas voor haar neus en de doos met theezakjes. De waterkoker maakte een overdonderend lawaai.

Ze was zo dik, al bijna net zo dik als toen ze Eleanor had in de achtste maand. 

'Dat valt toch wel mee?' zei Lisa. 'Toen kon je een bordje op je buik zetten en daar van eten.'

Maar ze had nog veel dikker kunnen wezen, want in februari had ze een miskraam gehad, maar dat was al na vier weken.

'Gut,' zei ze, 'dat wist ik helemaal niet.'

Was het al zo lang geleden?