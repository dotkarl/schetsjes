---
date: '2025-08-20T09:46:31+02:00'
draft: false
title: 'Bank één, bank twee'
tags: ['johan', 'piet']
---

Bank één bestond uit twee delen, je kon ze uit elkaar halen met een imbus en dan nog waren ze loeizwaar. Piet nam de ene kant en hij de andere en ze kantelden het deel negentig graden. Hij begon achteruit te schuifelen. Aldoor riep ze: 'Kijk uit voor mijn bank! Kijk uit bij de deur! Kijk uit dat je 'm niet aan de muur openhaalt! Als er een scheur in de bekleding zit dan doe ik je wat!' 

Het gangetje was smal en de bank was duur.

Ze reden naar de opslag en zetten de delen op twee karretjes en reden hen zo de ruimte in. De dag ervoor had ze haar vader nog in twijfel opgebeld of die deur van zesennegentig centimeter wel breed genoeg zou zijn. Het mannetje van de opslag zei van wel maar toch had ze hem zo lief aangekeken dat hij twee ruimtes voor haar vasthield, eentje van negen vierkante meter en eentje van zestien. Allebei waren veel te groot, maar die van zestien had dubbele deuren. 

Bij de balie zei hij: 'Die van negen is prima. Wat ik al dacht.' Ze maakten het contract op en Piet nieste zo hard in de auto dat ze bij de receptie alle drie tegelijk opkeken.

Bank twee was een stuk lichter, ze kantelden hem negentig graden. Nu schuifelde Piet achteruit maar de voordeur was half dichtgewaaid. 'De deur! Kijk uit, de deur!' Ze probeerde zich door dat krappe gangetje langs de bank te wurmen. Maar hij wipte de deur open met zijn hiel, niks aan de hand, dus ze riep: 'Kijk uit voor de deur, dat de pootjes geen krassen op de deur maken!' En ze schoven de bank in de aanhanger.

In de lift van de opslag, de bank op zijn kant, mijmerde hij: 'Kijk uit voor de bank, kijk uit voor de deur.' En hij concludeerde, Piet snoot zijn neus in een stoffen zakdoek: verschil moet er wezen.
