---
date: '2025-12-22T11:11:10+01:00'
draft: false
title: 'De casus Thomas Bolger'
tags: ['dit is geen boom']
---

Op 26 mei drong een beestje, een slijmerige worm van een centimeter of anderhalf, op zesentwintig piepkleine pootjes naar binnen door het open raam van Thomas Bolger. De jongen lag te woelen onder zijn superheldendeken, in en uit dromen glijdend van spreekbeurten en pestkoppen. De worm vond een weg naar Thomas' bed en drong via het linkerneusgat bij hem naar binnen. Het zetelde  zich in zijn prefontale cortex en zette zijn voorgeprogrammeerde overlevingsmechaniek in gang.

De ochtend erop had Thomas een lichte verhoging, maar zijn moeder stuurde hem desondanks naar school. De jongen had wallen onder zijn ogen en moeite zich te concentreren. Aardrijkskunde was nooit zijn sterkste punt geweest, hij raffelde de provincies af zodat hij daarna mocht tekenen. Niels de Vries, die vuurrood werd als de meester hem de beurt gaf, zat die dag uit noodzaak naast hem. Maar hij wilde geen woord met Thomas wisselen uit angst enige aandacht te trekken. Hij verklaarde later: 'Niets gemerkt te hebben.'

In de loop van de volgende drie maanden, verdween langzaam Thomas' vermogen om woorden te vormen. Het begon met moeite zich verder weg gelegen concepten te herinneren, breidde zich uit naar alledaagse woorden, eindigdend met 'Ja' en 'Nee'. Tegen die tijd probeerde Thomas allang niet meer zinnen te vormen, het was eenvoudiger te wijzen en in zijn vingers te knippen. 

Wat geen enkele arts wist vast te stellen, was dat de worm, de venijnige lettervreter, langzaamaan het netwerk van woordassociaties in zijn hersenen ontmantelde. Eén arts kwam in de buurt, dat was in oktober. Maar na een affaire met een blonde verpleegkundige genaamd Alice, verhuisde hij een halfjaar naar Australië en werkte op een boerderij. 

Thomas' moeder vermagerde, doodongerust en ze nam pillen met witte wijn. Zijn vader zei streng: 'Nu, dan wordt hij geen groot schrijver. Dan wordt hij musicus of schilder,' en schoof zijn hoornen bril omhoog. Niels de Vries sloot vriendschap, aanvankelijk uit utilitaire overwegingen. Maar hij kreeg geen spijt, tot zijn eigen verbazing, toen hij naderhand uitrekende dat hij nu juist vaker de beurt kreeg dan hiervoor.