---
date: '2025-12-24T08:16:46+01:00'
draft: false
title: 'Haar nek'
tags: ['david']
---

Daar was, plots, dat beeld, haar nek. Hij zat daar, de rij was te krap om zijn benen over elkaar te doen. Hij had zijn armen gekruist en de docent sprak plichtmatig over god weet waarover. En zij zat voor zijn neus, onbedoeld, met haar smalle blanke nek. 

Zijn ogen volgden de gave lijn, het punt dat overvloeide in haar schouder, de schaduw van haar nekwervels. Hij inspecteerde de witte donshaartjes en de plukjes blond waar haar krullen begonnen. Ze waren opgestoken, bijeengehouden door een zilverkleurige plastic haarclip. Het fascineerde hem, dat die langere haren donkerder waren bij de wortel, maar die kleine korte plukjes niet.

Hij moest zich bedwingen niet voorover te leunen, haar geur op te snuiven (ze rook naar jasmijn, toen). Hij wenste zijn tanden erin te zetten, haar beet te pakken en mee te nemen. Ze droeg een groen zomerjurkje met blauwe bloemetjes erop. 

Voelde ze zijn blik branden? Had ze ooit aan hem gemerkt, dat durfde hij niet te vragen, hoe zeer hij wilde dat hij die nacht terug kon draaien? Niet omdat hij spijt had, maar om het over te doen. Hij deed zijn best het niet te laten merken. Maar nu ze daar zo zat, zo recht voor zijn neus, hij had dorst, enorm, en het zou nog zeker drie kwartier duren voordat ze op mochten staan.