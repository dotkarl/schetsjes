---
date: '2026-01-24T09:24:40+01:00'
draft: false
title: 'God is groot'
tags: ['dit is geen boom']
---

God is groot, zeggen ze. Maar hoe groot, dat zeggen ze er niet bij. Wat is groot? Twee meter tien? Dat is toch niet klein. Maar Kees, die is twee meter drie, en God zal toch zeker niet zeven centimeter groter zijn dan Kees? Dus wat is groot? Tweeënhalve meter? Maar je hebt spoorwegviaducten die zo hoog zijn. En God zal toch zeker wel moeten bukken als hij onder zo'n viaduct door wandelt, zo groot als Hij is? En de fietsers, als ze hem voorbijschieten, zouden in zichzelf mompelen: nou! die is flink! Dus dan moet Hij wel drie meter zijn, minstens, misschien zelfs wel vier of vijf.

Maar je hebt ook gebouwen, de flat waar ik in woon is een stuk hoger dan vijf meter. En als je God naast mijn flat zet, zal Hij vast niet het onderspit delven. Nou, mooie God, die God van jou! zouden de mensen zeggen, Hij valt in het niet bij de eerste de beste galerijflat! En die flat van mij, dat is dan nog klein bier natuurlijk! Want je hebt gebouwen op de wereld, die zijn wel honderd meter hoog -- hoger nog, die verdwijnen in de wolken. Als je daar bovenop staat en een sigaretje probeert te roken, dan slaat de wind dat genot zó uit je hand.

Of is dat niet de wind, is dat God? God is goed, zeggen ze, dus Hij zal vast niet willen dat je longkanker krijgt. Maar waarom laat Hij anderen dan wel sterven aan longkanker? Sommige van hun hebben in hun leven zelfs nog nooit een rokertje genoten! God zal vast zijn favorietjes hebben, dat hebben alle ouders, ook al zeggen ze van niet.

God is groot, groter dan de aardbol waarschijnlijk wel. Hij moet minstens zo groot zijn als de zon, dat lijkt me ontegenzeggelijk. Maar ondanks Zijn grootheid, bekommert Hij zich om ons en is er plek voor Hem in ons hart. Dus God is ook klein, klein genoeg om in ons hart te passen. Dus God is zowel zo groot als de zon als kleiner dan ons hart. Dan is Hij voorbij de wetten van de logica. Dat moet wel, want Hij is zowel Een als Drie. En Hij stuurde Zijn zoon naar de aarde, die Hij ook zelf was, om te sterven, ondanks dat Hij onsterfelijk is. Nou, zeg het maar! Nee, logisch is het niet. Maar het is wel waar, zeggen ze. Dus waarheid heeft ook al niets met logica te maken.

Dat is, denk ik, het mysterie van het bestaan, dat moet het wel zijn.