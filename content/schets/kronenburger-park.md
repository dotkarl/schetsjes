---
date: '2025-12-30T13:02:52+01:00'
draft: false
title: 'Kronenburger park'
tags: ['evi', 'jonathan']
---

Zij zaten in het Kronenburger park met hun handpalmen op het gras en rookten een sigaret -- één sigaret, die van haar mond naar de zijne ging, het intiemste gebaar dat ze tot dusver gedeeld hadden. De wind woei haar roodblonde krullen in haar gezicht, ze zat daar met één oog dicht in een rood-blauw geblokt hemd en haar linkerknie omhoog.

'Ik snap niet wat mensen in Schiller zien,' zeurde hij, 'dat hoogdravend geleuter. Bij die man hoeft iemand maar z'n teen te stoten en het is *O!* en *Ah!*, er gaat een nieuwe dimensie van menselijk leed voor hun open, tot dan toe voor geen enkel mens toegankelijk geweest en het beroert de ziel tot in het diepste wezen! En dan kijken ze in de blauwe kijkers van een of ander grietje en keert dat dal zich om tot een, uh, een onmetelijk hoge bergtop en raken ze God aan met het puntje van hun, God, weet ik veel: van hun oogwimpers! Er is geen schepsel op aarde zo zoet! Je zou, echt, als hoogleraar literatuur schaam je je toch zoiets te onderwijzen!'

Ze liet hem begaan, ze stak haar hand uit en hij plaatste de sigaret tussen haar wijs- en middelvinger.

De zon brandde op hun gezichten, hij sloot zijn ogen en *O!*, dacht hij, *het machtig kabbelend water, het geruis van de boomblâren! Er was geen moment denkbaar, zo aangenaam als deze heerlijke zomermiddag!* Hij had schik, hij boerde maar het was een lach. Maar toen hij over zijn schouder keek, keek Evi weg, ze loerde naar twee Afrikanen met binnenstebuiten gekeerde albertheijntassen die een prullenbak leeggraaiden.

Ze rookte tot het filter en drukte de sigaret uit in het gras.

'Wat lees je nu?' vroeg ze.

Mulisch, antwoordde hij. Maar dat was ook niks, en hij nam zijn bril en poetste hem met een stoffen zakdoek die hij uit zijn achterzak opdiepte.