---
date: '2026-01-07T07:54:52+01:00'
draft: false
title: 'De steen van Spinoza'
tags: ['dit is geen boom']
---

Bewustzijn is een voortbrengsel van de hersenen, ja? En de hersenen zijn niet meer dan miljarden neuronen die een electrisch signaal geleiden of niet, ja? Dan zou dus, stel je even voor, ja, dan zou dus, als je iedereen op aarde een walkie-talkie geeft, ja, en een set instructies, dat als die en die oproept, dan moet je die en die oproepen, of juist niet dus, ja, als je dat zou doen, dan zou die stroom van informatie in theorie een nieuw bewustzijn moeten creÃ«ren. Noem het een wereldbewustzijn, ja?

Maar er is natuurlijk geen wereldbewustzijn. Geloof me, dat hebben we geprobeerd. Er was een moment, vlak voordat alles naar de pleuris ging, waarop we allemaal, met de hele wereld kwamen we overeen om iedereen een walkie-talkie te geven en een briefje met instructies. En wij, het was een heel andere tijd toen, begrijp je, wij deden gewoon wat er van ons gevraagd werd. Dus als die en die opriep, dan haalde je dat papiertje uit je zak en dan riep je die en die op. Dat deden we wel, man, volgens mij deden we dat wel een jaar of anderhalf misschien wel. En de walkie-talkiefabrikant, ja, die lachte zich een ongeluk natuurlijk! Het geld klotste tegen de plinten, en aandeelhouders kochten er jachten van en vakantiehuisjes. En vanaf zee of de zon, eerlijk is eerlijk, droegen zij hun steentje bij als die en die opriep.

Maar goed, al die tijd hebben we geen wereldbewustzijn gezien. En toen werden de mensen opstandig.

En de aarde draaide en draaide maar, om zijn as en om de zon, ja? Maar wat we niet wisten, dat konden we niet weten, was dat de aarde tegen zichzelf sprak, en als de steen van Spinoza, die uit vrije wil van een heuvel afrolt, overwoog de aarde: laat ik de zon eens van die kant bekijken -- mijn hemel, wat mooi! Maar nog voordat hij goed en wel van het aanzicht en de warmte had kunnen genieten, prevelde hij: maar *die* kant, daar, dat ziet er ook niet verkeerd uit! 

En onder dat serene gezoem, dat je met een radio of tv op kon pikken, ja, toen gebeurde het dus.  