---
date: '2025-12-25T10:22:36+01:00'
draft: false
title: 'Terugtrekking'
tags: ['roy', 'yulia']
---

Ze hadden de tafel uitgeklapt en de klapstoelen uit de berging gehaald. Maar dan nog hadden ze er niet genoeg, en daarom zat ze op de schommelstoel aan het hoofd van de tafel.

Haar bruine krullen hingen dof en slap om haar hoofd, een opmerkelijk verschil ten opzichte van vorig jaar, toen ze speciaal voor de gelegenheid naar de krulkapper was gegaan. Die was wel een uur met haar in de weer geweest en had allerlei spuitbussen leeggespoten op en rondom haar schedel. De boel had geglanst als nooit eerder, ze leek wel een fotomodel. Nu droeg ze een gele coltrui met ribbels, niets bijzonders, het vroor buiten.

Hij zat rechts van haar in een grijze wollen trui en dronk water, want hij moest rijden.

'En gaan jullie morgen nog ergens naartoe?' vroeg Lisanne. (Een beladen vraag, dat wist ze heel goed.)

'Neuh,' neuriede ze zo achteloos mogelijk. 'Gewoon met z'n tweeÃ«n thuis, toch?' Ze keek hem aan voor steun.

'Ook niet naar de familie?' 

(Je zou haar toch!)

'Nee, dat zit er dit jaar denk ik niet in.'

'Ze heeft er nu niet de ruimte voor,' viel hij bij.

'Je weet best dat het niet daarom is!' beet ze fluisterend.

'Ruimte?' Ze deed of haar neus bloedde, 'is ze verhuisd?'

Ze had een huis gekocht, vertelde hij, een mooi optrekje, hoor. Uit de jaren '20, met een grote trap als je binnenkwam. Tweehonderdduizend, eigenlijk een koopje in deze tijd. En er was een aanbouw, achterom, dat had ze nu verbouwd, dat was helemaal af. Een soort tiny house was het, zeg maar. Daar woonde ze nu in. En ondertussen, dat duurde nog wel een paar maanden, verbouwden ze de rest van het huis.

'En de bedoeling was dat wij daarin zouden gaan wonen,' ze snuifde. 'Zonder overleg of tegenspraak, dat had ze zo besloten.'

'Dat staat voorlopig even in de ijskast, dat plan,' suste hij.

Ze wierp een nijdige blik, ze kon hem wel wurgen.

'Ik heb het gevoel dat je daar een mening over hebt,' zei haar man, na een korte pauze, ironisch en hij nam een slok van zijn thee.

'Neuh,' zuchtte ze dramatisch. 'Nee hoor. Ik neem even afstand van dit gesprek,' ze sloot haar ogen en plaatste haar wijsvingers tegen haar duim, 'ik trek mij even terug in een veilige zone.'

'Hoe staat het met de schotel?' vroeg papa.

Moet je nagaan, de avond was toen nog maar net begonnen.