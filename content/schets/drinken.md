---
date: '2025-08-23T20:55:40+02:00'
draft: false
title: 'Marcel'
tags: ['marcel']
---

Als hij eenmaal begonnen was kon hij moeilijk stoppen wilde hij niet meer stoppen. Hij kon 't wel maar de drank maakte 't moeilijker omdat hij alleen nog maar deed wat hij wilde en hij wilde niet stoppen. Hij zou wel kunnen stoppen, hij kon stoppen wanneer hij maar wilde maar hij wilde maar niet.

Dat is wat ik probeer te zeggen.

Als je nagaat hoeveel levens drank kapot heeft gemaakt dan moet je heel lang nagaan, dat is wat ik probeer te zeggen. Hij bleef maar drinken en drinken totdat hij van wazigheid z'n bed niet meer uitkwam, maar hij was wel zo slim om 'n fles onder z'n kussen te bewaren voor als hij straks wakker werd.

Dat, dames en heren, noemen we noemen we slim, slimmerik slimmerik zijn spelen. Hij was geen domme gast, hij was niet de zoveelste dronken idioot! Hij was de zoveelste dronken slimmerik dat is wat hij was. Hij wist heel goed waar hij mee bezig was en als hij overgaf dan dacht hij alleen maar, wat zonde van de wodka en nam een slok om de zonde te verwerken.

't Is niet makkelijk om te drinken altijd maar te drinken, 't is hard werken. 't Is een fulltime baan daarom was hij met z'n vorige gestopt, 't viel gewoon gewoon niet meer te combineren. Z'n baas zei je moet d'ruit, je mot druut zei hij, nou dat kwam goed uit want hij wou toch niet meer op komen dagen. Die lul kneep 'm helemaal uit en dat gezeik dat eeuwige gezeik van 'm dat je niet met je stomme dronken kop 'n heftruck kan besturen, lul niet man je moet gewoon goed om je heen kijken.

Wat ik probeer te zeggen is dat alles uiteindelijk heel mooi in elkaar grijpt, als de lieve heer 'n deur sluit dan zet hij 'n raam open. Hij zette 't raam open en gleed bijna uit, zijn fles gleed bijna uit z'n hand en hij zag z'n leven of in elk geval de rest van de avond zo aan 'm voorbijschieten, het zou nog een heel zware avond worden zo nou!
