---
date: '2026-01-28T07:40:18+01:00'
draft: false
title: 'Genezen'
tags: ['johan', 'lisa']
---

Ze hadden afgesproken in zijn nieuwe appartement, waar hij al maanden niet in woonde, hij sliep weer bij mam. De koelkast stond open, hij was niet eens aangesloten op het stroomnet, er lag zelfs nog geen matras op het bed. Na een uur had ze gevraagd, zou je me niet wat te drinken aanbieden? Maar hij had alleen kraanwater en de fles Drambuie die ze zelf mee had genomen.

Ze huilde, ze moest de hele dag al huilen, omdat hij in had gezien dat het een psychose was en hij nu moest leven met de wetenschap dat hij iemand was die een psychose had gehad. (Ze was ook moe en ongesteld, maar dat mocht je niet zeggen.)

'Ik heb gezegd dat jij een supersto√Øcijn bent,' ze veegde haar tranen weg met de blauwe strepen van haar mouw.

'Dat doet me helemaal niks.'

Ze schoot in een lach.

'Kom hier,' hij sloeg een arm om haar heen, ze begroef haar hoofd in zijn hals. De springerige krullen kwamen in zijn mond, hij deed van put-put-put en mopperde: 'Dat haar van jou.'

'Ben je nou serieus?'

'Het maakt me woedend!'

Hij had gevraagd, waarom heb je niets gezegd? Ze vroeg, had je daar dan naar geluisterd? Nee, weifelde hij. Dus, besloot ze, nou dan. Hij was koud, net als toen pap overleed, de koorts van de afgelopen maanden was gezakt en hij wilde niet meer trouwen met Vanessa, net als vroeger. Ze had hem gesteund doorheen die hele periode, toen wilde hij samen oud worden, maar nu, als ze zei dat ze meer wilde, verlangde hij naar zijn vrijheid.

Niets veranderde, alleen de jaren.