---
date: '2025-09-17T12:08:06+02:00'
draft: false
title: 'Belletje'
tags: ['johan', 'lisa']
---

Ze zei: 'Bel je oma maar.'

Het duurde lang voordat ze opnam. En ze zei niet: 'Met Marie-Therèse De Laan,' zoals ze altijd deed, maar: 'Hallo?'

'Ha oma. Met Johan.'

'Wie? Hallo?'

'Met Johan.'

'Jo-johan, hallo.'

'Bel ik gelegen?'

'Nee je belt niet gelegen. Heeft pap je gezegd dat het niet goed gaat?'

'Ja, ik hoorde het.'

'Ik zit nu even in de stoel, zo dadelijk komt Monique me wat eten brengen. Ik heb de afgelopen dagen in bed gelegen, maar elke dag kom ik er een paar uurtjes uit en dan zit ik in de stoel, dan doet het wat minder pijn met hoesten. Ik heb longontsteking.'

'Dat is heel vervelend.'

'Ja.'

'Maar de dokter was al langs geweest, hoorde ik?'

'Hij heeft me een kuurtje gegeven voor twee weken, morgen is de laatste, het laatste pilletje. En dan komen ze kijken hoe het gaat, of ik opgenomen moet worden.'

Hij wilde vragen of ze het gevoel had dat het beter werd, maar ze was hem voor: 'Hoe is het met de verbouwing?'

'O, zijn gangetje hoor. In de woonkamer zijn twee Roemenen aan het werk nu, ze hebben gister de vloer eruit gekapt. Het gaat heel vlot maar het hele huis zit onder het stof.'

'Ja,' zei ze, 'je moet eerst in de rommel zitten maar daarna wordt het wel mooi.'

'Daar gaan we vanuit.'

'Nou heel erg bedankt voor het belletje, bedankt voor de interesse. Doe de groetjes aan Annelies.'

'Lisa.'

'Ja, de groetjes.'

'De groetjes. En veel beterschap hè.'

'Ja, dank je. Dank je.'

Toen hing ze op. Zijn telefoon gaf aan dat het gesprek twee minuten en achtendertig seconden had geduurd.

'Dat klonk niet goed,' vond ze.

'Nee?'

'Niet na twee weken antibiotica. Dan zou ik wat anders hopen te horen.' Ze dacht even na. 'Misschien was dat wel de laatste keer dat je je oma sprak.'

'Ja,' zei hij. 'Misschien.'