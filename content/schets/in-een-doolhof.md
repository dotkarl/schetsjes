---
date: '2025-09-16T13:03:10+02:00'
draft: false
title: 'In een doolhof'
tags: ['gregor']
---

Hij was het huis uitgelopen en hier naar binnen, hij wist niet hoe lang het geleden was. De doornenstruiken waren hier minder dicht, maar ze reikten tot ver boven zijn hoofd. Bij de ingang waren de heggen aangenamer, weelderiger geweest. Je kon er overheen kijken, daar nog. Je zag dan: dat ziet er veelbelovend uit, en daar loopt het dood.

Hij wist, het maakte niet uit of je naar links of naar rechts ging, want de ingang ging achter je dicht zodra je de eerste hoek om was geslagen. Je kon uitkomen bij een meer of een plein van oneven kinderkopjes. Hier en daar had je een altaar om tot een heilige te binnen, meestal Maria. De meeste waren van hout gemaakt, maar één keer was hij er een van steen tegengekomen, iemand had daar erg zijn best op gedaan. 

Of misschien waren het meerdere iemanden. 

Er was een uitkijktoren, vanuit sommige plekken kon je hem door de struiken heen zien, maar die had hij nog nooit gevonden. Het had ook een kerk kunnen zijn, dacht hij nu. Of misschien deed het dienst als beide.

Hij kon zich het geluid van kerkklokken herinneren, maar alleen van toen hij nog veel jonger was. De slagen begonnen gescheiden maar al gauw overlapten de boventonen elkaar, zo ontstond een deken van geluid. En de ene slag kwam eerder dan de andere, zodat de bellen langzaam gelijk begonnen te lopen en toen weer uit elkaar vielen.

Het ging er niet om de uitgang te vinden, dat was de fout die iedereen maakte. Als je eenmaal binnen was, dan was dat dat. Wie wilde ontsnappen, werd gek. Dat was het ergste, al die gekken die je onderweg tegenkwam. Ze waren door het dolle als ze je zagen, ze klampten zich aan je vast en moesten je hun kaart laten zien. Allemaal maakten ze kaarten en al hun kaarten zagen er helemaal anders uit. Ze praatten en en hadden belletjes in hun mondhoeken. 

Sommigen huilden, dat was omdat ze hoopten dat jij meer wist dan hun en dat betekende dat ze er nog niet zo lang waren. Anderen liepen gewoon door. Ze groetten en liepen je voorbij op hun schoen met loslatende schoenzool en sloegen achter je linksaf.

Het maakte niet uit, het doolhof veranderde toch. Eerst dacht hij dat het doolhof je betoverde, dat het speelde met je herinnering, dat de uitscheiding van de bloemen de grens tussen werkelijkheid en perceptie deed vervagen. Maar dat was het niet. Het veranderde als je het vast wilde leggen, het doolhof wurmde zich eronderuit.

Had iemand het hem gezegd of had hij het zelf bedacht?

Een ekster zat op een tak en hield hem nauwlettend in de gaten, en hij de ekster ook. Zo stond hij daar een hele tijd, ze poetste haar veren en hij dacht: mooi beest. 