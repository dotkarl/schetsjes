---
date: '2025-08-16T08:43:35+02:00'
draft: false
title: 'Scheuren'
tags: ['jack']
---

Er waren dagen waarop het ging en dagen waarop niet. Als het goed ging, ging de wekker en werkte hij met overtuiging, en luisterde naar Sander en Peter en John en Mara. Ze hadden een idee, vond hij, dat wat had. En dat zei hij en ze kregen kraaiepootjes bij hun ogen en lieten hun scheve tanden zien. Hij zei: dat is goed, probeer dat, ja probeer dat eens. Dan, dagen later, kwamen ze met het resultaat en viel het tegen, dan bleken ze niet de focus of het inzicht of het talent te hebben dat hij had gezien of meende te hebben gezien.

Zijn vader scheurde het papier uit het boek en scheurde het in vier en deed het in de papierbak of ernaast. Hij bekeek hem met een schuin oog en vroeg: waar is mijn kamer?

Op zaterdag wilde hij in bed blijven, of liever wilde hij nog naar de supermarkt en dan een fles, nee twee flessen kopen en opdrinken. Twee flessen dus: een om leeg te drinken en een om achter de hand te houden. Op die dagen was de wereld veel groter en waren er veel meer mensen met een leven zo rijk als het zijne of rijker nog, maar hij kon zich er niets bij voorstellen. Op een dag werd hij wakker en kon hij zijn linkerhand niet meer bewegen. Wat een geluk, vond hij, het is vandaag. Na verloop van tijd kwam de controle terug en later ook de kracht. Hij keek naar zijn handen, eerst van de ene kant en dan van de andere, en dan dacht hij: hm.

Zijn moeder had hij ten minste bloemen mee kunnen nemen. Zijn vader rookte sjekkies altijd, maar hij mocht van de zuster geen sjekkie.
