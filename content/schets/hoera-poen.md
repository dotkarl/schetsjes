---
date: '2025-11-07T11:14:59+01:00'
draft: false
title: 'Hoera poen'
tags: ['anne', 'theo', 'viola', 'willem']
---

*Hoera poen*, hangt er in een slinger gouden ballonnen aan de muur. Daar onder, op de kast, een bos bloemen met een kaartje: *Wat een baas ben jij*. Daarnaast aan de ene kant een perforator en aan de andere een doorzichtig plastic doosje, net een prullenbakje, met marsrepen en snickers en bounty's. 

Het plafond is hier meters hoog. De ramen, lamellen halverwege, reiken tot bovenaan. Op de straat staan auto's en af en toe een student of ander soort alto.

Op een bureau een broodtrommel, open, vier sneetjes bruin brood met kaas en vlees: eentje met een hap eruit. Twee bureaus verder een banaan, bruine vlekken erop, het kan vandaag nog net. Hier staart iedereen geconcentreerd naar hun schermen. Hij houdt zijn hand onder zijn kin, maakt een schermafbeelding van de excel ter referentie. Daarna is het een kwestie van de data van daar naar hier krijgen. En zorgen dat er geen fout wordt gemaakt, natuurlijk. Hij tikt met zijn duim en wijsvinger op het witte blad.

Eline is ziek, hij hoopte dat ze dinsdag wel weer terug zou zijn. Nu was het donderdag. Aan hem om de maandafsluiting in te voeren, het was weer even terug. In de tussentijd had ze verschillende optimalisaties in haar systematiek doorgevoerd.

Viola vanuit de gang aan zijn bureau.

'Beter laat dan nooit: jullie mogen zelf weten wie bij de vergadering aan zal sluiten.'

Ze lachen, een anticlimax.

'Nou Theo, zeg het maar. Ik wil het ook best doen als je druk bent.'

Hij weet het antwoord al maar denkt toch nog even na.

'Ga jij maar, dan maak ik dit af.'

'Daar was ik al bang voor.' 

Hij lacht en staat op en is weg. Er volgen tien minuten, alleen het geluid van klikkende muizen en tikkende vingers. Het is een serene zucht, al zou het ook de airconditioning kunnen zijn.

Op de gang echoot overeenstemming. In de belhokjes wordt druk overlegd, Leonor zit er met haar benen over elkaar en schrijft mee of kijkt peinzend naar buiten. Bram zit met zijn handen in het haar maar hij heeft geen haar. Maar dan schiet hem iets te binnen en recht hij zijn rug. In het middelste belhokje zit een groepje van drie, ze praten geluidloos, één van hen tekent zijn woorden met zijn handen in de lucht.

God weet welke richtingen daar worden ingeslagen en knopen doorgehakt of oplossingen...

'Theo?'

...gezocht.

'Ja?'

Willem kijkt over zijn bril, twee beeldschermen verderop.

'Die factuur van de servicebus, die staat nu op de stichting maar moet die niet via de dollarrekening betaald?'

'De dollarrekening? We hebben helemaal geen dollarrekening.'

'Niet meer? Dan via de stichting. Goed, oké.'

Hij richt zich op zijn scherm en grabbelt met zijn hand over het bureau totdat hij de broodtrommel vindt.

Anne belt. Haar stem galmt door de kantoortuin, hij heeft geen koptelefoon bij. Ze wil even iets controleren, ze deelt haar scherm. De meeste facturen heeft ze gewoon kunnen verwerken. Maar er was er één, daar was iets vreemds mee. Haar muis danst over het scherm terwijl ze toelicht.

'Ik dacht, misschien kun jij het gewoon goedkeuren, weet ik veel. Want dit snap ik niet, hier is één regel, dat is de enige die niet gekoppeld is. Wil jij er even naar kijken?'

'Ja, is goed.'

'Dan laat ik het even zo staan, anders blijft het liggen. Hier staat, er is overlegd met Carola, maar ik weet niet of Carola er iets van weet. Maar ik ga met Paul daarover nog overleggen.'

'Ja, goed. Bedankt,' hij schraapt zijn keel, 'heel erg bedankt dat je er nog naar kon kijken. Op je vrije dag dan nog!'

Geen probleem, vanmiddag gaat ze met de kinderen, het is mooi weer. Ze hangt op.

Een meevaller.
