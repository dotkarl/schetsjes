---
date: '2025-09-16T11:05:39+02:00'
draft: true
title: 'De kast'
tags: ['lisa', 'johan']
---

'Hè godverdomme!' -- 'Zeg, doe even normaal!' -- 'Die kast!' -- 'Wat, die kast?' -- 'Die verdomde kast valt uit elkaar!' -- 'Wat heb je ermee gedaan dan?' -- 'Verdomme!' -- 'Heb je 'm vol lopen stoppen? Heb je lopen proppen? Stomme idioot dat je bent, dat kun je zelf toch wel bedenken dat dat niet goed gaat!'

'Bedankt,' zei hij, 'voor het meedenken.'

Hij had de kast vol lopen stoppen, hij had erin zitten proppen. Hij had een plank vol boeken over Wittgenstein en nog een beetje ruimte en net een bundel over zijn opvattingen over wiskunde uitgelezen. Maar het boek, bleek, was iets dikker dan de ruimte. En nu schoot de plank van het nopje af. 

Goddank dat een lijvig Dylan-fotoboek voorkwam dat het geheel in een klap naar beneden donderde.

'Je kan toch zeker wel je kop gebruiken?' -- 'Ja ja.' -- 'En maar schelden!' -- 'Bel jij liever die, die lui, die van de wc, bemoei je daar maar mee!'

Het idee dat ene boek één rang lager te moeten plaatsen, naast Bob met zijn sigaret en zijn zonnebril, maakte hem onverklaarbaar verdrietig. Vanuit de keuken hoorde hij het koffiezetapparaat pruttelen. 
