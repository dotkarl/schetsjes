---
date: '2026-01-06T08:01:31+01:00'
draft: false
title: 'Confetti'
tags: ['rolf', 'luc']
---

Hij kwam net terug van de supermarkt, hij had bananen gekocht en paprikachips en chardonnay. In de achtertuin van de buren klonk gezelligheid, toen een knal en de kleine begon te huilen. Hij zette zijn fiets in het schopje en wierp een blik op de snel donker wordende hemel en dacht, zonder dat hij kon aanwijzen waarom, begint het te sneeuwen?

'Rolf?' klonk er van de andere kant van de schutting. 'Rolf, sorry!'

'Waarvoor joh? O, ik zie het al,' er lag een schot confetti op het blanke sneeuwveld, roze schubben hingen als blaadjes in de dooie duivenstruik.

Onder het geluid van gebezem, verplaatste het gros van de gezelligheid zich terug naar binnen. 'Wacht even,' zei de buurman en hij zocht de sleutels van de poort.

Toen hij verscheen, stak hij zijn gehandschoende hand uit en zei met een scheve glimlach: 'Gefeliciteerd.'

'Ja,' zei hij. 'Ik was al niet blij dat Patricia dat ding gekocht had, ik zei nog zo tegen haar, niet doen. En dan komt er ook nog opwaartse wind.'

'Maar hier zijn we dan.'

'Nou,' hij liep zijn tuin in en inspecteerde de schade. 'Zal ik meehelpen met het opruimen?'

'Als je wil, daar zeg ik geen nee tegen.'

Hij nam de bezem en een handveger en blik, maar het lukte voor geen meter. Zelf had hij een schep en schepte de confettig op een hoop. Maar na een tijdje concludeerde de buurman, ik ben de boel alleen onder de sneeuw aan het vegen.

'Weet je,' hij begon honger te krijgen, 'maak je niet druk.'

'Na een tijdje gaat het plakken en dan laat het plekken achter op de stenen.'

'Dat spuit ik er dan wel af.'

'Ik vind het heel vervelend.'

'Hoeft niet. Ik verwacht niet dat dit uitmondt in een aflevering van de *Rijdende Rechter*. "Het contact was altijd goed, totdat ---",' hij gebaarde naar de tuin.

De buurman lachte ongemakkelijk.

'Wat hoorde ik, een jongen?'

'Ja,' hij keek niet minder zorgelijk. 'Het was een ongelukje. Of, een ongelukje, we zijn er heel blij mee natuurlijk. Patricia draagt een spiraaltje, maar dat kan blijkbaar, dat leerden we dus, wegzakken, zeg maar, en dan schiet je er naast. Sorry voor de details. Ik weet niet waarom ze voor roze confetti heeft gekozen.'

'Er zit ook wat blauw tussen. Dat is het ding, toch, tegenwoordig, hij kan nog kiezen wat het wordt.'

Hij lachte, 'ja-ja-ja,' met kiespijn. 'Ik vind het heel vervelend.'

Maar hij wuifde met zijn handschoen en zei: 'Ik accepteer dat rommel bij het leven hoort,' en wilde nu echt zijn prakkie van gisteravond opwarmen.