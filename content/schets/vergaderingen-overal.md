---
date: '2026-02-13T07:25:07+01:00'
draft: false
title: 'Vergaderingen overal'
tags: ['dirk', 'evi']
---

'Ik heb deze gekozen,' hij hield een papiertje omhoog waarop Buzz Lightyear Woody wees op alle vergaderingen overal. 'Ik heb vandaag anderhalf uur effectief gewerkt, de rest van de tijd zat ik in overleg.'

'Ja!' riep Ineke. Ook de rest vond het herkenbaar.

'En al die vergaderingen, zijn die allemaal nodig? Wat gebeurt er als je zegt, ik sla deze over?'

'Nou,' hij keek er wat ongemakkelijk bij, 'we hadden een validatiesessie met gebruikers, dat is natuurlijk wel belangrijk. En de feature die we bij de refinement bespraken, daarvan was ik de kartrekker, dus daar had ik geen keus. En dus moest ik ook wel bij de pre-refinement zijn.'

'Laat ik het anders zeggen. Zitten er wel eens overleggen tussen waarvan je zegt, dat had best op een andere manier kunnen worden afgehandeld?'

'Ik had deze kunnen skippen,' schoot hem plots te binnen, 'dan had ik vandaag een uurtje extra gehad.'

De rest lachte.

'Je bent natuurlijk niet verplicht,' antwoordde ze zuur, 'om hier te zijn.'

'Nee,' overwoog hij en keek voorbij haar schouder. Voor zijn geestesoog zag hij alle code die hij had kunnen schrijven als hij aan zijn bureau was blijven zitten, de dansende witte cursor die witte en blauwe en groene worden uitpoepte op het donkergrijze scherm.

Hij had een lichte overbeet en zijn ogen stonden wat te dicht bij elkaar, daardoor zag hij er plots uit als een stripfiguurtje, vond ze.