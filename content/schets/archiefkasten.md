---
date: '2025-12-21T08:43:38+01:00'
draft: false
title: 'Archiefkasten'
tags: ['david']
---

Achteraf wist hij het allemaal zo goed.

Hij zou gezegd hebben: 'Jij komt me vreselijk bekend voor.' Ze zou hem vragend aankijken, een hint van herkenning in haar ogen. Hij zou zeggen: 'Een moment. Een oud vrouwtje is nu in mijn hoofd de ene na de andere archiefkast open aan het trekken.' Afhankelijk van hoe snel haar naam hem te binnen zou schieten en in hoeverre ze mee leek te gaan, zou hij grijnzen: 'Gerda heet ze, ze heeft grijze krullen en zo'n bril. Je weet wel, zo eentje die uitloopt in van die twee punten, ze ziet eruit als een uil', en dan zou hij haar naam noemen en de gelegenheid waarop ze elkaar hadden gesproken en een feitje over haar dat hij onthouden had.

En afhankelijk van hoe ze erbij zou lachen, zou hij zeggen: 'Ik vergeet nooit de naam van een mooie vrouw. Althans, Gerda doet dat niet.'

Er was een tijd dat hij charmant was, jaren geleden was dat. Hij woonde op een kamer van drie vierkante meter en studeerde niet maar bezocht feestjes bij anderen thuis of op het strand of in het park. Maar hij was dronken, altijd, dus dat telde niet, en trouwens, meestal wilden ze toch niets van hem.