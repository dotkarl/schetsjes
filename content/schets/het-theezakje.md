---
date: '2025-12-27T10:37:29+01:00'
draft: false
title: 'Het theezakje'
tags: ['aron', 'lisanne', 'yulia']
---

Voor haar moeder had ze een glazen potje gekocht, er waren gestileerde bijtjes in gebrand. Gekocht bij het cadeauwinkeltje in de stad, legde ze uit, ze hadden daar zulk leuk duurzaam spul. Ze kon er honing in doen of suiker of iets anders lekkers. De deksel was van goudkleurig hout waar donkere groeven golvende patronen in tekenden.

'Leuk hoor! Dank je, schat,' en ze zette het potje op het bijzettafeltje, naast de andere cadeautjes. Het stond al goed vol! Van het cadeaupapier maakte ze een grote prop, die smeet ze richting Lisanne, die het plakband er geduldig van af scheurde om apart weg te gooien.

Aron bracht de thee in twee etappes, eerst de mok met het water en daarna spiegelde hij hen een doos voor met vijftien verschillende smaken. Mam nam de vanille-rooibos, die koos ze altijd, maar Roy moest er een stuk langer over denken. Haar vader was ondertussen alweer overgestapt naar de volgende. 'Antje!' bulderde hij, en hij zwierde een papierdun pakje van onder de kerstboom naar haar schoot. Er zaten twee linten op gestickerd, eentje roze en eentje groen. Papa was alweer vergeten wat het was, maar mam perste haar lippen.

Terwijl Lisanne nauwkeurig en voorzichtig het papier openvouwde, ging haar blik naar het potje en haar moeder. Ze sopte het theezakje en nam het papiertje, keek de kamer rond en deponeerde het natte zakje erop. Het papiertje wilde ze niet op de bankleuning, klaarblijkelijk, en in haar onnadenkendheid plaatste ze het (ze hield haar adem in) bovenop de houten deksel.

Aron kwam nu terug uit de keuken met een Italiaans biertje in zijn hand en vroeg: 'Wat heb ik gemist?'

'Voor jou!' riep papa, deze moest hij met twee handen vasthouden. Aron schudde het cadeau heen en weer bij zijn oor en probeerde, zoals hij elk jaar wel eens probeerde: 'Een cd?' En lachen! Hij scheurde het Sinterklaaspapier los en stortte zich direct op het witte inpakpapier eronder.

Ze leunde voorover, vanaf haar stoel, haar achterste raakte los van het zitvlak en haar hand greep met twee vingers het roodbruine natte zakje. Ze tilde het op, twee centimeter. Geen vocht. Dan was het goed.