---
date: '2025-12-30T08:30:24+01:00'
draft: false
title: 'De belofte'
tags: ['gerrit', 'tim']
---

'Tim,' riep hij. 'Tim. Tim!'

Tim keek om.

'Je weet,' glimlachte hij, 'vast waar ik je over wil spreken.'

Tim zei, met een moeilijke frons die niet te onderscheiden was van zijn gezicht in rust: 'Ik heb geen idee.'

'De meet-up. Iemand uit jouw team---'

'O ja,' zuchtte hij.

'---is aan de beurt.'

Hij verplaatste zijn gewicht van zijn ene been naar het andere, en zijn lijvige buik, die schuilging achter een strakke pistachegroene polo, volgde met enige vertraging.

'Weet je wat het is, ik heb het nu drie keer gevraagd en er komt geen respons. Dat betekent voor mij: de mensen willen het niet. En ik kan wel iemand dwingen, maar dat wil ik niet. Dan plan ik liever iets in om ze te vragen waarom ze niet willen.'

'Hm-hm,' knikte hij, 'heel goed. Als je dat doet, nodig je mij dan ook uit? Want ik ben ook benieuwd naar wat ze zouden zeggen.'

'Ja. Ik kom hierover bij je terug. Maar nu moet ik eerst,' hij gebaarde naar de jongen naast hem, hij had stroachtig bruin haar tot op zijn schouders en droeg een bril, 'ik heb een sollicitant hier.'

'O, excuses!' lachte hij, 'in godsnaam, ga dat doen, dat is veel belangrijker dan dit!'

Hij had een dunne neus met een knik erin en puisten op zijn gezicht. De jongen moet ergens begin twintig zijn geweest, net afgestudeerd, hij droeg een bruin jasje en stond hulpeloos met een mok koffie in zijn hand. Ze hadden mokken, tegenwoordig, omdat de papieren bekertjes waren afgeschaft, met tekeningen van kinderen van collega's erop. Op die van hem stond een tekening van Mees, zes jaar, die allerlei bijen en insecten en bloemen in zwarte pen bijeen had gekrast.

'Eind van de week,' beloofde Tim, hij knikte en verdween, na zijn pasje voor de scanner te hebben gehouden, met de sollicitant door de deur.

Maar de week ging voorbij, en van Tim ruimde zuchtend en steunend zijn werkplek op en ging met vakantie voor het eind van het jaar.