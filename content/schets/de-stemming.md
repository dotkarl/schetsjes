---
date: '2025-11-08T10:16:29+01:00'
draft: false
title: 'De stemming'
tags: ['dit is geen boom']
---

'Ten slotte,' zuchtte Janssen, 'de wet der non-contradictie.'

Hij knikte en slikte en de volgende dia verscheen op het scherm. Ondertussen fladderden twee mollige cherubijntjes door de ruimte en dropten een vuistdik rapport voor de neus van de Raad. De grauwbruine ordners, bijeengehouden met een dun touw, kwamen met een plof op het bureau terecht.

Hij deed zijn uiterste best om de verveelde blik in de kikkerogen van Heh te negeren. 

'Een gewichtige zaak, vandaar het gewichtige, enfin,' improviseren was niet zijn sterkste kant. 'We hebben enkele van onze veelbelovendste zielen geraadpleegd, alles om tot een gefundeerd, om tot een zeer gefundeerd oordeel te komen. U moet denken aan lieden als Aristoteles, Leibniz, Frege, uh, uh,' verdomme, die sto√Øcijn!

'Chrysippus,' klonk het van achter de projector.

'Chrysippus, dank. Enfin, u kunt het nalezen. En allemaal komen ze eigenlijk tot dezelfde conclusie: dit is fundamenteel, het is es-sen-tieel dat deze wet aangenomen wordt. Het voortbestaan van het denken hangt er van af. Sterker nog, enkele van de meer radicale zielen die we gesproken hebben, willen zelfs zo ver gaan dat de realiteit als zodanig in het geding is.'

'Ach wat!' klonk er vanuit de ene kant van de tafel. 'Lariekoek!' vanuit de andere. De rest van de Raad beperkte zich tot gemurmel en een nerveus ritselen van papier. Ook voor hen hing er veel van dit voorstel af.

'Allemaal stil!' beval de Grote Baas. 'Laat me even denken. Aan de ene kant ben ik het met de genoemde punten eens. Maar aan dezelfde kant, ben ik het ook ook mee oneens.'

'Heer, als ik zo vrij mag zijn, u bedoelt natuurlijk: aan de andere kant.'

Hij keek hem scherp aan.

'Janssen, ik zeg het zoals ik het zie.'

'Natuurlijk, ik bedoelde niet, enfin. U bedoelde natuurlijk, aan dezelfde kant, maar gezien vanuit een andere opzicht.'

'Jansen,' Hij schraapte Zijn keel, 'je stelt mijn geduld op de proef.'

Het was de wet van de identiteit van ononderscheidbaren *all over again*.

'Heer, met alle respect, U kunt dit niet steeds blijven doen. U als Almachtige, natuurlijk, ik begrijp dat U geen behoefte heeft aan een wet als deze. Maar voor eenvoudiger zielen als, als, enfin, U maakt ons het leven onmogelijk.'

'Ik weet het niet, volgens mij is dat nu juist wat we proberen vast te stellen,' brak Gaia in. 'Uw tegenwerping veronderstelt al een bepaalde conclusie. De wet die u voorstelt vormt een ernstige beperking op de vrijheid die wij allen tot dusver als vanzelfsprekend hebben beschouwd. U begrijpt,' ze wierp een kruiperige blik op de Grote Baas, 'sommigen van ons zijn zeer gesteld op die vrijheid.'

De, de, de! De trut! Hij voelde zich rood aanlopen, zijn stem, hij voelde het al, zou nu beginnen te haperen. Dit was niet hoe hij het zich voor had gesteld. Al die uren die hij geoefend had!

Uit het raam zag hij een koolmees landen op de kant van de kooi, een voetje in het ronde gat. Het kopje schoot naar binnen en het lichaam, hups!, verdween erachteraan. Maar het volgende moment koekeloerde het beestje weer de weidse wereld in. En hij dacht: verdomme, gewoon een meesje te zijn!