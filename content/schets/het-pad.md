---
date: '2026-01-04T09:34:14+01:00'
draft: false
title: 'Het pad'
tags: ['rolf', 'luc']
---

De wijk begon al langzaam te verdwijnen in een blauwe gloed. Uit het raam zag hij dat de buurman het pad naar de voordeur sneeuwvrij had gemaakt en zijn deel van de stoep ook. Verdomd! dacht hij, natuurlijk!

Hij trok zijn zwarte jas aan en zijn sjaal en schoenen, zijn oude schoenen, die mochten vies worden. Hij trok de muts over zijn hoofd en stapte naar buiten, naar de schuur. Een sneeuwschep had hij niet, dan maar met de gewone. Het was windstil maar toch kleurden zijn handen al snel rood in zijn nog natte handschoenen.

In het wit van de voortuin zag hij een spoor dat dwars over het gras naar het raam liep en toen via het pad terug. Maar wie? Hij voelde zich bekeken. Maar, geen tijd, besloot hij, hij begon te scheppen. Het metalen blad schraapte over de de stenen, strook na strook. 

Hij schepte dwars, maar zag toen dat het pad steeds smaller werd en schepte de zijkanten nogmaals in de lengte. De sneeuw vermengde zich met zwarte grond.

Zo deed hij zijn werk, hij deed het vlug want de zon was al onder.

Eenmaal terug, knoopte hij zijn jas open en pulkte aan zijn veters. De bel. Verdomd, nu, dat zou je altijd zien! 'Ja ja,' zei hij tegen niemand die het kon horen, 'ik kom,' en hij schopte de schoenen uit en schoot in zijn pantoffels. 

Het was de buurman, hij had zich geschoren en droeg alleen een trui. 'Buurman!' zei hij en stak zijn hand uit.

'De beste wensen,' antwoordde hij en hij realiseerde zich dat hij, binnen, nog steeds zijn jas droeg.

'De beste wensen. Ik heb dit voor jullie,' hij gaf hem een flinke doos.

'Wat is dat nu weer?'

'Geen idee. Misschien een verlaat kerstpakket?'

Hij zette het in de gang.

'En, hoe is het?'

'Goed hoor,' hij haalde zijn schouders op, 'een beetje korte nachten, de laatste tijd. Misschien heb je het gehoord?'

'Nee hoor. Ik bedoel, natuurlijk, soms hoor je de kleine wel eens huilen. Maar op de achtergrond, in de verte. Maar niet dat je er last van hebt, nee hoor. Voor jullie zal het vast erger zijn.'

'Ja, Levy heeft wat moeite met slapen, weer. Maar het gaat zoals het gaat. En verder gaat het eigenlijk wel prima, hoor. Met jou?'

'O, zijn gangetje.'

'Fijn uiteinde gehad?'

'Ja, rustig aan. Ik ben thuis gebleven, tv gekeken, heel  ontspannen. En jullie?'

'Uitstekend, uitstekend. Nee, het was leuk, we zouden eigenlijk de deur uit gaan, bij vrienden. Maar dat ging onverwacht niet door, de man van onze vriendin had iets onder de leden. Jammer natuurlijk, maar twee tantes van Patricia kwamen langs, het was onverwachts gezellig,' hij gaapte. 'En om twaalf uur drie doosjes, dat was dat en dan weer gauw naar binnen.'

'Ja,' hij had hem het vuurwerk zien afsteken en daarna schopte hij de dozen richting de struiken. De ochtend erop lagen ze er nog steeds, maar toen hij in de middag een kop thee zette, waren ze verdwenen. 'Mooi zo.'

'Nou, de beste wensen dus nogmaals.'

'Ja, bedankt voor het pakketje,' vreemd, dacht hij, ik ben toch de hele dag thuis geweest.

'Geen probleem. En de sneeuw, hè?'

'Ja, het is wat.'

'Hoe lang zou het nog aanhouden, denk je?'

'Ze zeiden, dit weekend.'

'Nou, dat hopen we dan maar.'

'Dat overleven we wel.'

'Fijne avond!'

'Ja, jullie ook hè!'

Hij liep over het pad terug naar huis en stapte over de achtergebleven witte strepen heen. Eenmaal aan zijn kant, ontspanden zijn passen, daar was het helemaal vrij.

Hij sloot de deur en draaide hem op slot en dacht, zout, hier stond toch ergens een koker, zo'n grote?