---
date: '2025-08-25T07:39:00+02:00'
draft: false
title: 'Groencontainer'
tags: ['kees']
---

Hij was achter in de twintig, dacht hij, maar hij zag eruit als een jongen. Hij droeg een brilletje met dun montuur, had piekhaar vol gel. Maar vooral: hij droeg een witte spijkerbroek. Daardoor vertrouwde hij 'm meteen al niet.

Hij had een aanbod, hij zei, is het niet vervelend die groencontainer, dat er allemaal resten in achterbleven en schimmels en zo. Dus of hij dat ding eens in de zoveel tijd schoon mocht spuiten, voor een heel zachte prijs vond hij zelf.

Ze woonden er toen nog maar net, dus ze hadden allerlei wilde plannen over groenteafval in afbreekbare zakjes en de container dan vullen met die afbreekbare zakjes. Anke had een documentaire gezien over plastic puinhopen en het idee dat een vogeltje zo'n stuk plastic in zou slikken en dan zou stikken, daarvan kreeg ze tranen in haar ogen. Hij haalde zijn schouders op, en trouwens, die zakjes kostten maar een paar euro. Dus nee, dank je.

Dat was vijf jaar geleden, en nu zette hij de container op de kop en liet de donkerbruine smurrie eruit lopen op het gras. Toen de zon onder begon te gaan, groef hij een gat in het bloemenperkje en hevelde het boeltje daarin over. Het zachte oranje licht kleurde alles magisch. Toen schoot die jongen weer door zijn hoofd en zijn snijtand blinkte in de weerspiegeling van de schuifpui. Maar nog steeds zou hij 'm voor geen goud die groencontainer hebben laten reinigen.
