---
date: '2025-08-28T07:42:40+02:00'
draft: false
title: 'Flosdraad'
tags: ['christoph']
---

Hij streefde ernaar een eenvoudig man te zijn, en herhaalde in zijn hoofd de mantra's die hem op het rechte pad hielden. Wees dankbaar voor wat je hebt, wees dankbaar voor wat je niet hebt en niet nodig hebt, wees geduldig en ploeg voorwaarts, en meer van zulke dingen.

Bij het afscheid vroeg de vriendin van Joris: 'Ik heb gehoord dat jij zen bent, hoe doe je dat?' En Joris had gezegd: 'Ik heb nooit gezegd dat hij zen is, alleen dat hij niet met zichzelf in de knoop zit.' En zij zei: 'Maar dat is toch hetzelfde?'

Ze was niet op hem overgekomen als iemand die met zichzelf in de knoop zat, ze had een vol gezichtje en een wilde bos met krullen. Ze had een vaas gemaakt en die op de schoorsteenmantel gezet (de schoorsteen was dichtgemaakt).

Hij pakte de tandenborstel van de wastafel en wees zichzelf terecht. Eerst het flosdraad. Hij floste zijn boventanden van links naar rechts en daarna zijn ondertanden. Maar de tanden in het midden had hij geleerd over te slaan, want die stonden zo dicht tegen elkaar, soms braken ze de flosdraad. Die deed hij het laatst. Hij pakte de tandenborstel maar zette hem weer terug. Eerst spoelen. Hij spoelde en gorgelde. 

De tandpasta was bijna op maar als hij de tube oprolde kwam er nog genoeg uit voor vandaag.
