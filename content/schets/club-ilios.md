---
date: '2025-08-11T07:49:44+02:00'
draft: false
title: 'Club Ilios'
tags: ['homeros']
---

Onverschrokken stapten de bronsgekuraste strijders, Darius de breedgeschouderde, Dennis de lichtvoetige, listenbezweerder Bram en Johanszoon Johan, de zwaarbemuurde vesting Club Ilios binnen. De dampende beat deed hun trommelvliezen trillen en hun brede borstkassen ook, maar zij droegen geen angst in hun hart. 

Darius zei: 'Bram, breng ons zoete hartversterkende dranken, opdat we de donkere opgaven van de avond kunnen bedwingen. Eeuwige roem zal de onze zijn, of toch op zijn minst tijdelijke, wij zullen deze zwaarbemuurde vesting innemen en het Elysium binnentreden, zo waarlijk is Kronoszoon Zeus die wolken beweegt mijn getuige!' zei hij. Listenbezweerder Bram die het zwarte T-shirt draagt spoedde zich naar de bar, waar hij meteen vier hartversterkende rum-cola bestelde. Koen de barman sinds jaar en een dag of drie schonk de cola in maar zag al gauw dat de zoete drank maar tot de helft het glas vulde, en als windvlaag voortgedreven door Aeolus, die de zware stenen muren van de stad omwikkelt en de luiken en deuren doet schudden -- de bewoners houden elkaar angstig vast en bidden tot de god gespaard te worden --, zo ging hij op zoek naar een nieuwe fles.

De breedgeschouderde Darius, Dennis die het haar lang draagt en Johan zoon van Johan hadden zich inmiddels naar de rand van de druk bevolkte dansvloer begeven, waar zij met hun belenste ogen de dansvloer afspeurden naar blankarmige vrouwen. Dennis zei: 'Daar zie ik er een,' zei hij, en Johan de zoon van Johan bevestigde dat. Darius met zijn brede schouders zei: 'Uitstekend, laat ons dan het zweterige strijdtoneel betreden en als mannen, dapper en sterk, de eeuwige nacht trotseren,' zei hij, en hij betrad de dansvloer zonder de zoete drank van Bram af te wachten. 

De breedgeschouderde, Darius, zoon van Michael die loodgieter was in loondienst, stapte op de koeogige vrouw af en begon met haar te dansen. Als een baviaan die is opgeschrikt door een vreselijke brul, midden in de nacht -- hij rustte zijn hoofd op de knoesten van de bloeiende olijfboom --, die een donkere wond heeft opgelopen van een eerdere aanvaring met een sluwe panter, zo bewogen zijn heupen en donker getatoeëerde armen. Helena de blankarmige wendde haar ogen als een koe af en dacht: o nee hoe kom ik hier nu weer van af? Maar Darius was niet voor één gat te vangen.

De strijders Dennis, Bram en Johan wiens vader ook Johan heet, keken vanaf de zijlijn toe met vermaak op hun bronzen gezichten. Zij dronken de rum-cola met smaak, en Dennis droeg het glas van Michaelszoon Darius met grote waardigheid.
