---
date: '2026-01-14T07:43:37+01:00'
draft: false
title: 'Schoonmaakster'
tags: ['tom']
---

De ramen waren gister nog gedaan, toch begonnen de miezer en de ijzel al hun sporen achter te laten. Hij doopte het theezakje in het kopje, munt wat Chinese rommel erdoorheen voor de smaak. Vanuit de vergaderruimte hoorde hij de verhalen over het weer en het weekend en de Graafschap en de verhuizing, de aankomende of die van het afgelopen jaar, van Arnhem naar Utrecht en andersom en naar Woerden en Zutphen. Hij tuitte zijn lippen en perste hen op elkaar.

Voor zijn voeten een plantsoentje, gele en bruine boombladeren geharkt richting de hoek. In het gebouw tegenover was een schoonmaakster bezig de tafel met een doekje af te doen. Ze droeg een grijze trui met geel en oranje en blauw patroon. Ze had blond haar, lang en stijl, haast tot haar middel, ze droeg een muts. Zo oud was ze nog niet, was het voor de stijl of stookten ze nog niet? Ze spoot met haar flesje Ajax en veegde op en neer, op en neer, van de ene hoek naar de andere, zo werkte ze de hele lengte af.

Het koffieapparaat begon te brommen, de lage trillingen kwamen in golven. Hij keek over zijn schouder, zwart haar in een knotje en vlekken van stoppels op de kin en wangen, hij glimlachte. Hij tilde het zakje op en liet het in de prullenbak vallen. Ze was nu bijna bij het eind van de tafel, hij schuifelde terug naar het zaaltje.
