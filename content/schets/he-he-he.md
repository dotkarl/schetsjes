---
date: '2025-12-14T10:42:58+01:00'
draft: false
title: 'Hè-hè-hè'
tags: ['gerrit']
---

Het was een knappe vrouw, ze had donker haar tot over haar schouders en ogen die naar beneden afliepen, een beetje alsof ze treurig waren. Ze zat aan een tafeltje met een andere vrouw, zij was minder knap met grote tanden. Haar tanden waren geel, ze was wel tien of twintig jaar ouder. Ze hadden het over werk, dat dit beter eerst kon en dan dat, en dat ze rekening moesten houden met zus en zo. 

En van tijd tot tijd, dan lachte ze zo van *hè-hè-hè*.

Het was in de ontmoetingsruimte, op een draf liepen mensen het trapje op en ze bliepten hun pasjes voor de deur en dan vlogen ze naar binnen. Maartje had 'r haar die dag in een staart en ze droeg iets roods, zowel het truitje als de broek. Ze keek met een schuin oog zijn kant op en glimlachte met haar tanden en stak haar kin omhoog.

Hij concentreerde zich op zijn scherm, dat probeerde hij. Zijn ogen schoten van de cellen en de cijfers naar zijn vingers en de drukte. Hij besefte dat iedereen in een film speelde, hij ook, ze waren figuranten maar dat weerhield hen niet hun rol bloedserieus te nemen. En dan hoorde hij weer, *hè-hè-hè*.

Als je langer naar haar keek, dan zag je de lijnen van de neusvleugels naar haar mond en de scherpte van haar jukbeenderen. Ze droeg een zwarte blouse met bloemen erop, en haar voeten haakte ze achter de stoelpoten. Ze bleven daar, ook toen ze naar achteren leunde.