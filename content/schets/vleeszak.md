---
date: '2025-09-20T09:24:08+02:00'
draft: false
title: 'Vleeszak'
tags: ['christoph']
---

*De mens is een vleeszak met bewustzijn: dat is de tragedie.*

*Hij is veroordeeld, veroordeeld tot lijden. Niet omdat de wereld wreed en oneerlijk is maar omdat hij zo gemaakt is. Als we lijden, dan beklagen we ons. Maar leven we vreedzaam en gelukkig, dan slaat de verveling toe, dan doen we er alles aan uit die situatie te ontsnappen.*

*De wereld, stel je voor, is gevuld met onvoorstelbaar leed. En daar waar het leed naar objectieve maatstaven gering is, haast de geest zich met man en macht het aan te vullen. Het glas moet en zal halfleeg zijn.*

*Wie niets heeft, wil alles. Wie alles heeft, wil meer. Wie niets wil, sterft. Snel of langzaam, dat is om het even: de dood holt op ons toe en we rennen achter een balletje aan.*

*Nee, de mens, dat is duidelijk, is niet gemaakt om gelukkig te zijn. Hooguit om in beweging te blijven. Geluk is, voor de meesten althans, een toevallige bijkomstigheid van krachten waar ze nooit een schaduw van een geur van zullen registreren, laat staan doorgronden.*

*Dat is wat het is.*

*En toch, al die ellende kan hij zichzelf besparen. Het enige wat hij hoeft te doen is te kijken: naar zichzelf. Zeg nu, een grotere poets is toch ondenkbaar!*

*(Niet vergeten: papierbak buiten.)*