---
date: '2025-09-25T10:53:15+02:00'
draft: false
title: 'Een kunstenaar'
tags: ['jorik']
---

Was hij dan geen kunstenaar? Hij wilde zeggen, nee. Maar waarom? Omdat hij zelf geen kunstenaar was, en hij iets van zichzelf in hem herkende?

Hij vond zelf van wel, dat was duidelijk. Hij had lang haar en droeg sjieke witte hemden met manchetknopen en een gilet en een strik soms. Maar dat was als hij exposeerde, als hij twee maanden in de bibliotheek hing. Op onbespiede momenten droeg hij een pistache T-shirt met zo'n nikszeggende reeks woorden en cijfers erop, zijn moeder had die van het rek geplukt in de uitverkoop in een warenhuis in de provincie, en een witte spijkerbroek. 

Bovendien, het was emulatie: hij stileerde zichzelf naar een beeld, zijn beeld van een romanticus uit de negentiende eeuw. Het was, hoe zeg je dat, hij deed dat bewust -- met zijn hoofd, zeg maar. Het was niet iets wat vanuit zijn binnenste kwam, wat er nu eenmaal uit *moest*.

En die blik -- dat was gewoon een blik. Twee lampen om de schaduwen uit te vullen, maar je had niet het idee dat er achter die ogen iets schuilde, een dieper gevoel dat volgens sommigen wel in zijn landschappen te zien was. Misschien was het omdat hij hem kende. Hij kende hem als iemand die zich nergens voor interesseerde, niet voor andere mensen althans.

Hij interesseerde zich alleen voor verf en licht, dat zou hij zelf zeggen. Maar als hij eenmaal begon te spreken over verf en licht, dan sprak hij niet over de subtiliteit van opstuivend stof maar over hoe moeilijk het was er geld aan te verdienen. En dat de mensen geen oog hadden voor kwaliteit en dat het afschaffen van de subsidies misdadig was. Die blik, dat was meestal een verveelde blik, hij peinsde dan over tubes en mesjes en zei af en toe hm-hm.

Misschien was dat waarom hij hem geen kunstenaar vond, hij vond hem te verstandelijk. Hij was zo iemand die beredeneerde wat er op het doek moest komen en dat vervolgens schilderde. Dat was geen kunst, dat was filosofie met het verkeerde gereedschap. Hij straalde niet dat, die rauwe energie uit. Een kunstenaar, een echte, dat was iemand waar je vijf minuten mee sprak en waarvan een verstandiger persoon onmiddellijk naging, hoe kan ik aan die vent verdienen?

Maar als hij over zijn schilderijen sprak, dan dacht je alleen maar, h√© man doe je ding.

Hij was gestopt met werken om zich op zijn kunst te richten, vertelde ze. En waar betaalt 'ie dan de huur van? vroeg hij. Ja, zei ze, dat had hij zichzelf ook afgevraagd. Maar toch vond hij dat hij het moest doen.

Dus hij was stom. Ja, zei ze. Maar zijn de meeste kunstenaars niet stom?
