---
date: '2025-11-24T07:41:42+01:00'
draft: false
title: 'Afbakbrood'
tags: ['johan', 'lisa']
---

Het rook naar afbakbrood in de woonkamer. Lisa zat aan de keukentafel en fronste naar haar telefoon. 'Ik heb twee broodjes verneukt,' zei ze zonder op te kijken. 'Er zit nu een derde in.'

Op het aanrecht stonden twee zwartgeblakerde kaiserbroodjes met maanzaden bovenop. Na twee maanden had ze de oven nog steeds niet onder de knie. 

'Je moet tussen de middag maar even naar de zoepie. Is dit goed? Ik heb gestuurd, beste Julia, we hebben dan en dan een afspraak staan voor de bespreking van meneer de Bruin. Helaas heeft de familie nog niet gereageerd, waardoor we, wat piept dat ding nou weer!'

Ze stond op en liep naar de oven. Ze had hem net nog op vijf minuten ingesteld, mopperde ze en ze prutste aan de display.

'Het is zes uur,' zei hij streng, 'de klok loopt nog niet. Dit moet je op je werk doen.'

'Jij hebt makkelijk praten, als jouw collega's ziek zijn, dan zegt niemand boe of bah. Maar bij ons, dan moet iedereen harder rennen om de dag door te komen! Ik heb gewoon geen tijd om dit soort dingen op mijn werk te doen! En trouwens, de rust ook niet, want als je net zit, dan komt er weer iemand naar je toe met die moet naar de wc of die is gevallen of de familie is boos want we hebben de oren van meneer Latten niet uitgespoten.'

'Dan moet je dat aangeven bij je leidinggevende.'

Hij zette een kommetje op het aanrecht en haalde een pak halfvolle yoghurt uit de koelkast. Vorige week was het in de aanbieding geweest, één plus één gratis.

'Het is gewoon schandalig, er hoeft er zich maar één ziek te melden of de rest ruikt hun kans schoon, dan hebben zij ook ineens een virusje te pakken. Dan zijn ze vier dagen uit de running. Maar ze denken natuurlijk gewoon, mooi, dit is mijn kans.'

'Godverdomme Lisa!' bromde hij. 'Let eens even op!'

Gauw zette hij de oven uit. Ook het derde broodje was zwart aan de bovenkant. Deze was met pompoenzaden. 

'Ik heb precies gedaan wat op de verpakking stond! Acht minuten op twee-twintig!'

'Dus je doet dat één keer en dan fikt de boel aan, en dan doe je het vrolijk de tweede keer nog eens!'

'De eerste keer had ik 'm op elf minuten gezet,' bekende ze, 'voor het voorverwarmen. Weet je wat het is, hij doet gewoon niet wat je wil!'