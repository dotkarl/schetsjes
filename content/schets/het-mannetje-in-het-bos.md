---
date: '2026-02-10T07:15:04+01:00'
draft: false
title: 'Het mannetje in het bos'
tags: ['dit is geen boom']
---

De jongen en het meisje bakten een lekkere taart, een kersentaart! Toen kwam het mannetje uit het bos, hij zei: 'Geef mij ook wat van die heerlijke taart!' Maar het jongetje en het meisje zeiden: 'Man, rot op! Vervelende rotvent dat je bent! Ga iemand anders lastigvallen, met je zuipneus en je scheve tanden en dat gore, ongewassen haar van je!' Zo gingen ze nog een hele tijd door, het was heel onaardig. En vooral het meisje, daar had hij het niet van verwacht. Want ze zag er heel lief uit met haar sproeten en rossige krullen. Ze droeg een blauw jurkje.

Het mannetje ging terug naar zijn tent in het bos. Hij woonde daar nu drie maanden. Het was best te doen, zo lang het niet regende of erger. Maar de winter kwam eraan, daar wilde het mannetje niet aan denken. Hij nam een spuit en zette hem in zijn arm. Toen werd hij weer rustig.

Het mannetje leed aan schizofrenie, het was helemaal geen leuk leven zo. En honger dat hij had! Hij zou al blij zijn met een appel of banaan, of een half opgegeten boterham of een krat bier. Of twee kratten bier, of een fles whisky of wodka. Ouzo is ook hartstikke lekker, of desnoods dat zoete spul dat vrouwen drinken als ze onverantwoord willen zijn. Vroeger was het mannetje getrouwd geweest, maar dat is lang geleden.

De jongen en het meisje aten van de taart, maar het was veel te veel! Ze stopten het in een plastic bakje en namen het mee naar Louisa, die lag nu al een week ziek op bed. Haar moeder was radeloos, de doktoren hadden geen idee waar de koorts en de builen vandaan kwamen. Gelukkig had haar vader het zo druk op het werk dat hij er 's avonds direct van in slaap viel. Ze zaten aan de rand van het bed en keken toe hoe Louisa muizenhapjes van de taart nam. Maar zo'n groot stuk, dat kreeg ze never nooit niet op. 

Geen probleem, papa zou het na het avondeten goed smaken. Hij was dol op taart, alle soorten, maar aardbei was zijn favoriet!