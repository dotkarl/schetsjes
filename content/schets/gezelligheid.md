---
date: '2025-11-07T21:02:46+01:00'
draft: false
title: 'Gezelligheid'
tags: ['irene']
---

Ineens herinnerde ze zich, hij had gezegd, ik hou niet van gezelligheid. En zij had gezegd, kom nou, natuurlijk hou jij wel van gezelligheid! Hoe oud was hij, een jaar of vijftien, zestien, toen? Hij vond zichzelf al heel volwassen maar hij was nog een kind, en hij bleef nog heel lang een kind. Voor haar, in elk geval, tot ze een keer in een restaurant zaten en zijn vriendin naar de wc ging en hij zei, je moet ophouden om onderbroeken en sokken voor me te kopen. Hij zei het met een trilling in zijn stem. Zij had het hem ingefluisterd, natuurlijk, want zo was hij niet. Hij was verlegen, makkelijk. Als ze nieuwe broeken met hem ging kopen, ze gingen altijd naar het warenhuis in de stad, dan zei hij altijd ja op de eerste de beste broek. Het was een heel precaire zaak, ze moest meteen de juiste uitzoeken want anders ging hij met zomaar wat naar huis. Een keer, hij was veel jonger toen nog, echt nog een uk, toen had ze de fout gemaakt. Ze zei, je mag ook gerust nee zeggen. En bij de volgende broek was het nee en bij die broek ook en deze ook, toen wilde hij er geen een meer. Ik hou niet van gezelligheid, zei hij, en ze had het echt niet gesnapt. Maar ineens viel het haar in, het was niet de gezelligheid, het waren de mensen, hij kon niet tegen groepen mensen. Maar toen hij trouwde, toen was hij de gezelligheid zelve, hij ontving iedereen met een glimlach en drukte hen de hand. Die dag was hij, nou ja, normaal, het ontroerde haar. Maar nu aan de telefoon was hij weer koud. 

Hij kon niet naar haar verjaardag komen, hij zuchtte, het was zo druk op het werk.