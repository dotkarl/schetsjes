---
date: '2025-09-11T13:56:26+02:00'
draft: false
title: 'Neerlandica'
tags: ['jorik']
---

Jong was ze niet meer, maar ze had wel nog iets jongs over zich heen. Het kwam door die pony, dacht hij, die pony zag eruit alsof ze die altijd al had gehad. Alsof haar moeder voor haar had besloten: dat is hoe jij eruit gaat zien.

En haar wangen, haar wangen waren een beetje bol. Op haar gezicht een rozerode blos, of eigenlijk was het geen blos meer, het waren vlekken. Ouderdomsvlekken? Misschien, maar ook die vlekken zou ze zomaar al kunnen hebben gehad als klein meisje.

Haar rug was wat gekromd en haar schouders hingen. Ze droeg gewoon een trui, altijd een trui. Op het bureau heerste een truiencultuur, dat kwam mooi uit. Ze had zich er altijd thuis gevoeld.

Ze kon heel geconcentreerd kijken onder het werk. Ze had een bril met ijzeren montuur en grote glazen, dat was wel zo efficiÃ«nt. Haar ogen waren grijs en klein, of ze maakte ze klein door het werk, dat kon ook.

Als hij haar zou moeten tekenen, dan het liefst zittend, zo gebogen over een boek met een vinger om de regel aan te geven. Maar tegenwoordig werkten ze met computers, en niet eens meer die dikke grijze, dat had toch niet de charme van vroeger.
