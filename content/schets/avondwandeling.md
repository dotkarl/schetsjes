---
date: '2025-12-25T17:20:57+01:00'
draft: false
title: 'Avondwandeling'
tags: ['gijs']
---

Het geluid van dorre bruine boomblaadjes die over de grond kruipen, ganzenpassen op het koude, vochtige gras. De jongeren zijn groot, nu, ze blazen niet meer als je voorbijloopt. Op het trottoir liggen grijsgroene pakketjes stront in de vorm van sigaren.

De wind snijdt in je gezicht, je schouders opgetrokken, verkrampt. Een sjaal om en muts op en capouchon over je kop en nog komt de kou door alle kieren naar binnen. Het helpt niet, die gaten in je handschoenen bij de duim en ringvinger. Dikke sokken, maar de wind wikkelt zich om je schenen in een ijzige omhelzing.

Een tijd geleden ging de zon onder, maar het is nog licht. De lucht is blauw maar wordt grijzer en grauwer, behalve achter je. Boven de huizen tekent een oranje gloed. Op de terugweg staar je ernaar, de wind nu in je rug. Dan zien je ogen de jongens in zwarte jassen op fietsen voorbij de kerstlichtjes slingeren.

Bij de rotonde staat een winkelwagentje. Je kijkt naar links en naar rechts, je hele bovenlijf kijkt mee. De straten zijn leeg. En toch, in de verte hoor je het gewoesj van auto's, altijd, overal waar je komt. Het winkelwagentje dendert over de oneven straatstenen, de chaotische maar hypnotiserende ritmesectie van de eenmansband die je bent geworden.

Bij de supermarkt staat er nog een. Ja, zeg je, daar ga je al. Je schuift ze ineen en zet ze op een plek waar de wind ze hopelijk laat staan. 

Verderop, bij het stoplicht, staan twee hoerige vrouwen in luipaardprint, de een cr√®mekleurig met rozeoranje permanent, de ander donkerder. Ze spreken Arabisch en ruiken zoet. Het begint nu donker te worden. Het stoplicht baadt hen in een rode gloed, en dan groen.