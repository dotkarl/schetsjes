---
date: '2025-12-02T08:23:41+01:00'
draft: false
title: 'Hok'
tags: ['john']
---

't Is alsof je in 'n hok zit, 'n hok waar de temperatuur langzaam in oploopt en de lucht uit wordt gezogen. En dat krimpt en volloopt met water, en er zitten schorpioenen in 't water. (Kunnen schorpioenen in water overleven? Maakt 't uit, hier wel.) 

En je slaat met je vuisten op de muren van 't hok, en 't erge is, de muren geven mee. Daardoor heb je het idee dat, als je maar hard genoeg blijft meppen, dat zo'n muur 't dan wel gaat begeven. Maar dat is onzin, natuurlijk. Da's maar schijn, want de muren zijn zo gemaakt dat ze meegeven, precies om je dat gevoel te geven. 

En het plafond komt naar beneden en de vloer omhoog, en je hurkt en slaat op die muur en je bent zo licht in je hoofd, nog even en je weet dat je weg bent en ergens denk je, maakt 't uit. Maar verdomme zeg me, als dit niet meer uitmaakt, wat dan nog wel?

Hij nam een slok uit het blik. Ja, zei die ander, dat klinkt niet fraai.