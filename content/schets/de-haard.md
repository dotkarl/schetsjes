---
date: '2025-12-06T11:26:00+01:00'
draft: false
title: 'De haard'
tags: ['jos']
---

De haard, ja, we hadden wel een haard. Maar die was dichtgemaakt, al voordat ik geboren was. We hadden centrale verwarming. 

We zongen liedjes en zetten onze schoen met een wortel erin voor Amerigo en ik weet nog dat ik dacht, maar de haard is toch dicht? Maar ik zei er maar niks van, want dan zou de Sint misschien niet komen.

Sommige kinderen in de klas, die hadden dus helemaal geen haard. De meester vroeg, dat weet ik nog, dan zingen jullie voor de verwarming? En dat beeld, het was zo armoedig dat ik erom moest lachen. 

Maar dat was omdat ik, denk ik, nog geen taal had om erover te treuren.

De hele avond keken we naar buiten, maar er was alleen het licht van de straatlampen. Dan werd er op de deur geklopt, *bam! bam! bam! bam!*, en wij als gekken naar beneden. 

Eerst meenden we dat het papa was, want die was altijd net naar de wc, toevallig. Hij pakte dan de krant en dan wist je dat hij een hele tijd weg was. Maar op een keer zat hij gewoon in de woonkamer en dat was waarom het raam onbemand was. 

Beneden een grote juten zak met cadeautjes. Wij natuurlijk door het dolle heen. In de goede tijd stonden er wel twee, het bewijs dat we dat jaar heel lief waren geweest.

Toen we ouder en slimmer werden, leerden we niet meer meteen naar beneden te rennen, dan sprintten we naar het raam en keken we wie we weg zagen vluchten. De buurman zagen we nooit, maar oma zette haar auto recht voor de voordeur. Ze liet de motor draaien en als ze in alle haast weg wilde rijden, dan gaf de gordel niet mee.