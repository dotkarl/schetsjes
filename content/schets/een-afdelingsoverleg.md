---
date: '2025-10-10T09:51:13+02:00'
draft: false
title: 'Een afdelingsoverleg'
tags: ['gerrit']
---

Om negentien over twee was er een mailtje gestuurd: *Beste allemaal. Ter info: ons afdelingsoverleg van vandaag begint stipt om 15:00 uur, dus zorg dat je er op tijd bent. Wij kijken uit naar je komst! Hartelijke groet, het managementteam.*

En bij de koffieautomaten stond een bordje: *In deze ruimte wordt een bijeenkomst gehouden. We verzoeken je ergens anders koffie te halen. Alvast bedankt voor je begrip!*

Het was ongeveer drie, dus hij had het gevoel dat het nog wel kon.

Groene stoeltjes, die normaal gesproken aan de tafels in het atrium stonden, waren nu in vijf rijen opgesteld voor het grote scherm. De meeste waren gevuld, allemaal ontwikkelaars en testers en analisten en een manager hier en daar. Er waren nog wat gaten in de voorste twee rijen, naarmate je verder naar achteren ging sloot de boel goed aan. Een aantal collega's zaten aan tafels achteraf, daar stonden nog de zwarte stoeltjes met rieten rugleuningen.

Terwijl het koffieapparaat ratelde, hoorde hij in de verte: 'Het is drie uur geweest, dus ik denk dat we beginnen. Bedankt iedereen die op tijd is.'

<hr>

Hij droeg een trui in drie horizontale balken: een oranje, een witte en een groene. Het moest de mode zijn, want eerder had hij iemand gezien met een groene, witte en oranje. Hij sprak met zijn sprekersstem, dus zonder microfoon. Onder het hoge glazen plafond galmden de stemmen van andere afdelingen, als je je oren spitste en van je ogen spleetjes maakte, was het achteraan goed te verstaan.

'Eerst zal ik een korte intro doen, dat is, nou ja, dat is dit dus. Dan komt Luc van de BV iets vertellen. Die heb ik heel bewust vooraan gezet. Daarna ben ik weer, met de nieuwe mee--- maar waarom lees ik dit eigenlijk voor? Jullie zien het op de slide, wat er allemaal op het programma staat. Dus, dan geef ik nu het woord aan Luc.'

Luc kwam overeind van de leren bank en zette zijn presentatie klaar. Hij nam de microfoon: 'Hallo?' Zijn stem schalde door de ruimte. Vijf rijen en enkele rieten rugleuningen veerden op. 

De laatste geïnteresseerden kwamen eraan. Ze zetten hun rugzakken bij het tafeltje en sloegen hun benen over elkaar en roerden in hun koffie. Eén ontwikkelaar zette zijn laptop voor zijn neus, zijn gezicht kleurde wit en blauw, en begon peinzend te tikken.

Luc begon, hij wilde iets vertellen wat hij laatst had meegemaakt, hij had een heel interessante sessie gehad met leraren uit het veld. Hij droeg een witte blouse en een grijs jasje.

Het was dezelfde presentatie die hij eerder had gegeven, aan mensen van buiten, mensen aan wie hij het bestaansrecht van de organisatie moest verkopen. Hij moest hen ervan overtuigen dat we niet waren wat ze dachten, we verkochten geen toetsen maar inzicht, en we waren zeker niet te vervangen door AI. 

Na afloop kreeg hij een applausje en één vraag. Of hij de vereiste veranderkracht had in zijn afdeling om de ambities waar te maken. Hij gaf een lang antwoord over trainingen voor het management en nog iets en toen, dan toch, AI.

De handen gingen op elkaar en Luc verdween en de microfoon ook. 

<hr>

'Dan, de nieuwe medewerkers. Dit is altijd leuk. Het waren er dit keer zoveel dat ik het over twee slides moest uitsmeren. Als je je naam hoort, sta dan even op, dan weten de mensen wie je bent. Oké: Mark. Mark?'

'Die is er niet!'

'Die is er niet. Vooruit. Dan Bram. Ook niet. Die is thuis. Peter. Nee? Jongens, waar is iedereen? Michiel. Ja!' 

Een jongen van achter in de dertig stond op, hij droeg een bril. Een daverend applaus, compleet met gejoel. Hij hield zijn handen omhoog, tussen triomfantelijk en verlegen in, en ging weer zitten. 

'Lieke.' (Applaus.) 'Fouad. Nee. Paul. Thuis. Jammer weer. Leo.'

'Die is laatst vader geworden!'

'Laatst, wat is laatst?'

'Twee dagen geleden!'

'Twee dagen? Dat had, nou ja, dat dus op zich nog gekund.' (Gelach.) 

'Yousra. Ja, mooi zo!' (Applaus.) 'Gert.'

'Die zit boven nog, die is aan het werk!'

'Simon. Nee. Imre. Niet. Nico? Jan? Jan! Kijk, dat is toch nog iets.'

Maar je kon het de wegblijvers ook niet kwalijk nemen, want het was al zo druk op de afdeling dat je na tienen geen plekje meer kon krijgen.

<hr>

'We doen nu een kwartiertje pauze, dan kunnen jullie even een koffie of thee pakken.' -- 'Bier!' -- 'Nee-nee, ha-ha, geen bier.' 

Een handvol verstokte rokers ging naar buiten voor wat frisse lucht. Managers vonden elkaar bij een statafel. De rij voor het koffiezetapparaat viel alleszins mee. Zij die bleven zitten voorzagen of speculeerden over wat er zou gebeuren als dit of dat systeem om zou vallen. 

Een tester vertelde dat hij laatst nog een conferentie had bezocht, alle testers hadden beloofd te komen maar er kwamen er uiteindelijk maar twee opdagen. De rest had het druk of geen auto of geen zin.

'Jongens! Jongens, we gaan weer beginnen!'

Hij wisselde van powerpoint.

Het afdelingshoofd vertelde, met het management hadden ze een negatieve brainstormsessie gedaan. Ze hadden zich van alles ingedacht wat mis kon gaan. Dat ging opvallend makkelijk, grapte ze, ze hadden er geen moeite mee zich ongemotiveerde medewerkers in te beelden. (Maar terwijl ze het zei, zag je haar denken, was die improvisatie wel zo handig?) 

Maar dat was natuurlijk nog maar het begin, elk probleem had een oplossing. Maar in plaats van hier de oplossingen te presenteren die zij in hun ivoren toren hadden bedacht, vroeg ze de aanwezigen zelf aan de slag te gaan. Twee managers gingen rond met plakkertjes en vroegen: 'Heb je zelf een pen?'

Na afloop bedankte ze iedereen en beloofde de input mee te nemen. Maar ze moest ook met de billen bloot, vond ze, en gaf een samenvatting van wat het management bedacht had. Die bestond uit negen hoofdthema's, verdeeld over drie slides, met vier à vijf actiepunten per thema. 

Gelukkig wees ze alleen hier en daar een overeenkomst aan. Het publiek begon wat onrustig te worden.

<hr>

'Dat was het, dan gaan we nu aan de borrel. Maar voordat je gaat, neem even je stoel mee en zet die terug bij de tafels. Jullie weten waar ze normaal staan, dan hoeven we het niet allemaal met z'n drieën te doen!'

De dorstige ontwikkelaars namen hun stoelen en schoven ze aan tafel en sjokten de trap op. Het bier en de fris stonden nog in de koelkast, maar de wijn stond al op de toonbank en ook twee schalen met hapjes. 

De architecten hadden al een plekje uitgezocht, ze hadden de barkrukken geclaimd en een colaatje of de nul-punt-nul voor hun neus. Hun maandelijkse *advisory board* viel samen met het afdelingsoverleg, maar iets korter.