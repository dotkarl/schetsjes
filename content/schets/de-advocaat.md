---
date: '2025-10-20T08:04:18+02:00'
draft: false
title: 'De advocaat'
tags: ['theo']
---

'Au!' riep ze. 'Waarom bijt je mijn elleboog?' Maar ze bedacht zich: 'Waarom beet je mijn elleboog? Je bent zo'n bitch,' en daarna giechelde ze zoals een meisje, gewoon als een meisje. Ze keken samen naar filmpjes op zijn telefoon. Het was wat, nu, voor gezelligheid door moest gaan. 

En hij, hij had geklaagd. Dat vond hij zelf althans, en hij had er wel vier keer zijn excuses voor aangeboden. Over zijn onderburen die maar lawaai bleven maken, en die te kennen hadden gegeven daar niet mee op te houden want zij hadden er geen last van. En als hij hen nog een keer lastig zou vallen, dan zouden ze eens langs komen en dan zou hij het wel merken. 

Hun advocaat had een verdediging van dertig pagina's gestuurd. Het eerste en belangrijkste argument was dat zijn cliënten zo vreselijk ziek en zielig waren en dat ze zoveel stress ondervonden van de procedure. En dat terwijl ze toch altijd netjes mee hadden gewerkt! Daarna gaf hij aan, hij had aan ChatGPT gevraagd wat redelijke normen voor geluidsoverlast waren, en ChatGPT had hem geantwoord wat de normen waren voor wanneer je naast een staalfabriek woont, en daar bleven zijn cliënten toch ruim onder. Dus die hele rechtzaak, wat hem betreft moest die van de baan. 

Hij had het AI-gegenereerde antwoord in zijn volledigheid geknipt en geplakt en er in een voetnoot bij gezet: 'ChatGPT, geraadpleegd op 12 juni.'

De smaak van blond bier in zijn neus, en hij lachte: 'Dat moet je in je roman verwerken, in de roman die je hierover gaat schrijven.' Maar daarna bedacht hij meteen: 'Maar dat gaat niemand geloven, dat het zo is gegaan. Bij dat fragment gaan ze zeggen: dat was over het randje, dat die advocaat en die hele verdediging uit ChatGPT.' 

Maar dat was wel hoe het gegaan was.

Niet dat zijn eigen advocaat nou je van het was. Haar hele verdediging stikte van de spelfouten en hij had zelf wat commentaar op de argumentatie, die vond hij niet waterdicht. En toen de advocaat van de verdediging had gezegd, ik heb het druk dus ik heb zes weken extra nodig, had ze gezegd, dat is redelijk. En toen hij had gezegd, en ik ben net vader geworden, dus daar bovenop drie weken, had zij gezegd, oké.

En hij had gevraagd, voor wie werk je nou, voor mij of voor de advocaat van de tegenstander?

En zij had gezegd, ja dat is ook zo.

Ondanks dat de trein niet anders kon dan het spoor te volgen, deed de alcohol de coupé constant van links naar rechts zwenken. Het meisje had haar hoofd gelegd op de schouder van de jongen, nu klonk er een kusgeluid.
