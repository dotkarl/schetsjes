---
date: '2025-12-23T09:31:25+01:00'
draft: false
title: 'Inkoop'
tags: ['johan', 'lisa']
---

Ze had een jurkje in spijkerstof besteld, of twee eigenlijk, eentje M en eentje L. Ze zouden hetzelfde moeten zijn, maar de M was iets donkerder. Ze vroeg: 'Is het een zak, zo?' Hij zei van niet. 'Welke staat beter?' Hij vond de M. 

Maar de M zat minder lekker bij de schouders en de L was wel degelijk een zak, het kon haar niet schelen wat hij meende, dus ze gingen allebei terug. En als hij dan toch naar het pakketpunt ging, ze zei het heel lief, kon hij net zo goed naar de supermarkt.

Ze appte hem een boodschappenlijstje en de QR-codes voor de jurkjes, en toen nog wat dingen die haar te binnen waren geschoten, dus hij scrollde de godsganse tijd op en neer. Hij wierp de statiegeldflessen in de automaat en vroeg zich af: kan ik het best terug naar de ingang en vanaf daar naar deze hoek bewegen? Of zal ik vanuit hier, via het vers richting de kassa's gaan? 

Op het boodschappenlijstje stond *aardappelen flinke zak*. Hij begon met de roomboter ongezouten en yoghurt.

Het was een drukte van jewelste, iedereen was bezig met de laatste kerstinkopen. Er waren veel oude mensen, die stonden allemaal in de rij voor de, hoe zeg je dat, voor de mensenkassa's. Alleen daar kon je nog met contant geld betalen. Achter allebei de kassa's zat een zwart meisje met een hoofddoek. 

Er waren ook veel moeders met kinderen en mannen met perfect getrimde baardjes die verveeld achter hun vriendin aansjokten. Ze droegen dikke winterjassen waarin ze eruit zagen als michelinpoppetjes. Hij moest constant manoeuvreren om niet te botsen.

Nu de rijst en komkommer en bananen en de aardappelen. Hij maakte een scherpe bocht en kocht twee pakken soep in de aanbieding. Zijn telefoon trilde. Of hij ook slagroom mee kon nemen, niet de spuitbus maar zo'n bakje met een dekseltje erop. 'O, en soesjes,' schoot haar te binnen. 'Slagroomsoesjes, lekker.'

Hij keerde om naar de zoetafdeling en zocht de soesjes uit die het langs houdbaar waren. Ze zouden die avond allemaal soldaat gemaakt worden. De slagroom was één plus één gratis. Een nieuw appje: *vanillevla*. 

Hij zette zijn mandje op de grond en vinkte voor zijn geestesoog het lijstje. Aardappelen, bananen, boter, yoghurt. Champignons. En verderop: *champignons 2x*. Verrek, hoe had hij dat kunnen missen? 

Dit was precies waar hij bang voor was geweest. Hij tilde het mandje met allebei zijn handen op en stapte richting de groenteafdeling, hij deed zijn best zijn evenwicht te bewaren.

Bij het brede gangpad in het midden van de winkel, stond een vrouw, een jaar of veertig, met donker gekleurd haar te bellen. 'Ik ben bijna bij de kassa's,' hijgde ze, 'maar ik weet niet waar de kassa's zijn.'